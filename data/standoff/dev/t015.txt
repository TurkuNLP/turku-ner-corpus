EU:sta tulee yhä selvemmin tulonsiirtounioni
Kaksi viikkoa sitten otettiin reipas loikka eteenpäin Euroopan unionin muuttamisessa tulonsiirtounioniksi , kirjoittaa saksalaislehti Der Spiegel .
Takoessaan Kreikan toista pelastuspakettia Brysselissä kaksi viikkoa sitten euroalueen johtajat päättivät , että jäsenmaiden täytyy antaa paljon entistä suuremmat vakuudet maille , joilla on maksukykyvaikeuksia .
Spiegelin mukaan tämä tarkoittaa , että varallisuutta jaetaan entistä enemmän rikkaiden ja köyhien maiden välillä .
Selvästi suurin nettomaksaja on Saksa .
Sen perässä tulevat Ranska ja Italia .
Seitsemäntenä tuleva Suomi maksaa reilut puoli miljardia euroa enemmän kuin saa .
Ylivoimaisesti suurin nettosaaja on Puola , jäljessään Kreikka ja Unkari .
Asiantuntijoiden mukaan tulonsiirtounioni on liitto , jossa vakuuksia ja lainoja voidaan siirtää maasta toiseen aina , kun se katsotaan tarpeelliseksi .
Oxfordin yliopiston ekonomisti Clemens Fuestin mielestä Brysselin kokous oli merkittävä askel kohti tulonsiirtounionin syntyä .
Brysselissä päätettiin , että Kreikan , Portugalin ja Irlannin täytyy maksaa hätälainoistaan vain 3,5 prosentin korkoa .
Samaan aikaan esimerkiksi Italia , Kypros ja Belgia maksavat paljon korkeampaa korkoa lainoistaan , jotta voivat auttaa heikommassa tilanteessa olevia maita .
– Kalliin lainan ottaminen ja halvan lainan myöntäminen on selvä varainsiirtoliiton merkki , Fuest sanoo Spiegelille .
Lisäksi jäsenmaat laittavat oman hyvän maineensa ja luottokelpoisuutensa likoon , jotta saavat kasattua rahaa vaikeuksissa oleville maille .
Spiegelin mukaan moni miettii , pitäisikö euromailla olla yhteinen taloushallinto valvomassa kansallisten budjettien laadintaa .
Talousunioni voitaisiin järjestää kahdella tavalla : ottamalla käyttöön eurobondit tai luomalla järjestelmä , jossa raha virtaa tasaisesti rikkailta mailta köyhemmille .
