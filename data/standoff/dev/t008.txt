UPM : Tulossa tasainen vuosi
Metsäyhtiö UPM kasvatti liikevaihtoaan toisella vuosineljänneksellä viime vuodesta .
Tulos ennen veroja kertaeristä puhdistettuna ei kuitenkaan yltänyt viime vuoden tasolle .
Huhti-kesäkuun liikevaihto oli 2,4 miljardia euroa , jossa on kasvua yhdeksän prosenttia vuodentakaisesta .
Kasvu tuli pääosin aiempaa korkeammista myyntihinnoista erityisesti paperiliiketoiminnassa .
Liikevoitto ilman kertaeriä koheni parilla miljoonalla ja oli 201 miljoonaa euroa .
Liikevoiton osuus liikevaihdosta supistui kuitenkin 8,3 prosenttiin 9,0 prosentista .
Tulos ennen veroja kertaerät pois lukien heikkeni 160 miljoonaan euroon 177 miljoonasta eurosta .
Osakekohtainen tulos ilman kertaeriä painui 0,26 euroon 0,29 eurosta .
– Kustannuspaineista huolimatta UPM:n ensimmäisen vuosipuoliskon liikevoitto parani selvästi .
Onnistuimme säilyttämään toisen vuosineljänneksen tuloksen aiemmin saavutetulla tasolla ja ebitda nousi viime vuodesta .
Onnistuimme myös hyvin kattamaan muuttuvien kustannusten nousun korkeammilla myyntihinnoilla , toimitusjohtaja Jussi Pesonen sanoo osavuosikatsauksessa .
UPM on pitänyt koko vuoden tulosohjauksensa ennallaan .
Yhtiö odottaa liikevoittonsa ilman kertaeriä paranevan viime vuodesta .
Vuoden jälkipuoliskolla liiketulos säilyy yhtiön arvion mukaan samalla tasolla kuin vuoden alkupuoliskolla .
UPM:n mukaan sen tuotteiden kysyntänäkymät vuoden jälkipuoliskolla ovat pääosin vakaat .
