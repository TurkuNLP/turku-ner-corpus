Eero Vuoriolle Turun yliopiston mitali
Turun yliopiston entinen kansleri Eero Vuorio on palkittu Turun Yliopiston perustamisen suurella muistomitalilla .
Mitalin myöntämisestä päättävän lautakunnan perustelu mitalin myöntämiselle oli , että Vuorio on huomattavalla tavalla toiminut Turun yliopiston henkisten päämäärien hyväksi ja aineellisen vaurastumisen edistämiseksi .
Mitali myönnettiin myös tunnustuksena pitkäaikaisesta nuhteettomasta ja erittäin ansiokkaasta toiminnasta Turun yliopiston palveluksessa .
Eero Vuorio nimitettiin 1.1.2010 alkaen Biokeskus Suomen johtajaksi .
Vuorio on aiemmin toiminut mm. Turun yliopiston molekulaarisen biologian professorina 1989 - 2003 , jolloin hänestä tuli Turun yliopiston kansleri .
Hän on toiminut myös Suomen Akatemian terveyden tutkimuksen toimikunnan puheenjohtajana ja tutkimuseettisen neuvottelukunnan puheenjohtajana .
Vuoriolla on em. tehtävien lisäksi lukuisia kansallisia ja kansainvälisiä luottamustehtäviä .
Hän toimii mm. Euroopan Molekyylibiologian Laboratorion ( EMBL ) hallintoneuvoston puheenjohtajana .
Turun Yliopistosäätiön hallituksen jäsenenä Eero Vuorio toimi vuodesta 2003 lähtien aina kuluvaan kevääseen saakka .
Sitä ennen Vuorio on toiminut 1990-luvun alusta lähtien säätiön tieteellisenä asiantuntijana .
Turun Yliopiston perustamisen suuri muistomitali luovutettiin Turun Yliopistosäätiön valtuuskunnan kevätkokouksessa , joka samalla myönsi Vuoriolle hänen pyytämänsä eron Turun Yliopistosäätiön hallituksesta .
Säätiön hallituksen uudeksi jäseneksi valtuuskunta valitsi vararehtori Tapio Reposen .
Turun Yliopiston perustamisen suuri muistomitali lyötettiin vuonna 1922 Turun Yliopiston avajaisten muistoksi .
Mitalin myöntämisestä päättävään lautakuntaan kuuluvat Turun Yliopistosäätiön hallituksen jäsenet .
