Osakkeet putoavat
Osakekurssit putosivat railakkaasti Helsingin pörssissä keskiviikkona aamupäivällä .
Helsingin pörssissä kaupankäynti jatkui sieltä , mihin se tiistaina päättyi – jyrkässä alamäessä .
Lähes kaikki yhtiöt aloittivat päivän punaisella .
Tulosjulkistaja UPM alkoi vajota rajusti vetäen muita metsäyhtiöitä mukanaan .
Helsingin pörssin yleisindeksi OMXH oli aamupäivällä noin kolmen prosentin laskussa .
Nokian lasku oli vajaat kaksi prosenttia .
Metsäyhtiö UPM:n liikevaihto kasvoi huhti–kesäkuussa , mutta sen tulos heikkeni .
UPM:n mukaan sen tuotteiden kysyntänäkymät vuoden jälkipuoliskolla ovat pääosin vakaat .
UPM:n osakkeen pudotus oli aamupäivällä seitsemän prosenttia .
Muut metsäyhtiöt syöksyivät UPM:n vanavedessä , mutta hieman rauhallisemmin .
Osakkeet halventuivat keskiviikkoaamuna ympäri Eurooppaa .
Stoxx Europe 600 -indeksi laski 1,7 prosenttia heti kaupankäynnin alettua .
Aamupäivällä tilanne rauhoittui hieman , ja lasku loiveni 0,9 prosentiksi .
Stoxx Europe 600 on pudonnut helmikuussa saavutetusta vuoden huippulukemasta kolmetoista prosenttia , uutistoimisto Bloomberg kertoi .
Osakkeita painoivat muiden muassa huolet Yhdysvaltain kiikkerästä taloustilanteesta sekä epävarmuus Italian ja Espanjan velkakuormasta .
Kulta kallistui keskiviikkona markkinoilla uuteen ennätyslukemaan , 1 671,82 dollariin unssi .
Kulta on kallistunut kuukaudessa yksitoista prosenttia .
