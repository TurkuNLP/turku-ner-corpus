Monistejäynän anatomia
Leikilliset akateemiset kepposet ovat perinteisesti seuranneet tekniikan opiskelijoita Yhdysvaltojen itärannikon MIT:stä Otaniemeen .
ICT-talo kerää saman katon alle koko Turun tietotekniikan opetuksen .
Suunnittelija syyttäköön itseään seurauksista .
Tässä omahyväinen läpileikkaus kaiken kaikkiaan melko onnistuneesta yrityksestä aloittaa uusi opiskelijaperinne , josta voitte todeta joustavuuden tarpeen suunnitelmissa .
Etenkin huonoissa sellaisissa .
Kuvia saavutuksestamme ei ole esittää , sillä värvätty kuvaaja koodasi eikä huomannut tapahtumia .
Jäynä suoritetaan onnistuneesti MIT:ssä .
Törkeä ideavarkaus .
Algoritmien ja ohjelmoinnin peruskurssin luennoitsija vastaa anonyymisti lähetettyyn sähköpostiin .
Hän ei voi antaa lupaa luennolla toteutettavaan pienimuotoiseen humpuukiin , mutta vakuuttaa ettei ryhdy toimenpiteisiin mikäli se pysyy luvatusti lyhyenä eikä lain tai hyvän maun vaan ainoastaan järjenvastaisena .
Outoilijan kannattaa muutenkin olla huomaavainen ei-kaistapäitä kohtaan , mutta yliopisto on omanarvontuntoinen eikä henkilönvastaisena tai vakavana häiriönä koettu tempaus välttämättä kohtaa huumorintajua .
1.11.2007 klo 11.20
Saavun yliopistolle ottaneena tarpeeksi varoaikaa Murphyn lakia varten .
Kirjasto ei aavista pahaa kun ostan pinkan kortteja ja teen 150 kopiota .
Taistelutoverini on ankaran flunssan kourissa eikä ilmesty paikalle – ollenkaan tehokkaaseen yhteydenpitoon olisi tarvittu kännykkänumeroiden vaihto .
Monisteiden levittäminen jokaiselle penkille täytyy vaihtaa varasuunnitelmaan , joita onneksi syntyy ideoidessa yrittämättä .
AOP-luento alkaa kiitettävän avarassa Alpha-salissa , jonka edestä ei tarkasti näe mitä opiskelijat puuhaavat .
Laitan salin takaa jakoon sata kappaletta jäynäämisen perusteiden ( 0 op ) harjoitustyö I:tä .
Pinkka kulkee kädestä käteen hörähdysten seuraamana : monet antavat sen tottumuksesta eteenpäin ennen kuin huomaavat saaneensa ohjeet , kuinka suorittaa klo 12.40 toimenpidevapaa ” opiskelijamoraalin parantaminen ja akateemisten muistojen valmistus näennäis-spontaanilla aerodynamiikan demonstraatiolla . ”
Pinkka ei etene tarpeeksi nopeasti .
Nappaan sen rivin päästä ja kipitän mahdollisimman salavihkaisesti ojentamaan jokaiselle penkkiriville omat kappaleensa .
Ensimmäiset viisi riviä jäävät väliin liikaa huomiota herättävinä .
Pulssini on tylsästi vain 87 .
Ensimmäinen monistetta pitelevä käsi kohoaa viiden penkkirivin päässä .
Noin 50–60 paperilennokin armada nousee muutamassa sekunnissa opiskelijoiden lomasta , suuntaa salin eteen ja sataa lähinnä ensimmäisen viiden rivin niskaan .
Useimmat ovat taittelukaavioidensa mukaisia monisteita , mutta joukossa on mitä mielikuvituksellisimpia variaatioita samasta teemasta .
Mieleenpainuvinta on ääni : yksittäinen lennokki suhisee hiljaisesti , monen kymmenen koneen lentueen kahinaa ei ole kuullut kukaan joka ei ole lennättänyt kirjastoa .
Aplodit .
Normaali opetus palautuu .
Asteriskin hallitus saapuu paikalle myymään monisteita ja suostuu lyhyen selityksen jälkeen antamaan pilttipisteitä osallistuneille .
Jostain aivokuolleesta syystä jänistän lennokkien keruusta henkilöllisyyteni varjelemiseksi ja lähden paikalta koska en kuulu koko kurssille .
Tämä oli jäynän ainoa suuri moka : tekijöiden on tarkoitus siivota omat jälkensä .
Luennolla olijoita pyydettiin lopulta kutakin poimimaan läheinen lennokki .
Tuon luennoitsijalle kahviosta viinerin ja kerään jäljelle jääneet lennokit .
Poistun nukkumaan toimistolle .
Muuta kaaosrintamalta
Turun Yliopiston IT-laitoksen oppilaat ja henkilökunta tuntuivat olevan mielissään marraskuisena aamuna löytäessään B-siiven hissistä puhujanpöntön sekä sen takaa tarjoilijan kyselemässä varauksista .
Kiitos hissin tilavuuden kommervenkki ei haitannut sen käyttöä .
Jäynä kesti tasan kaksi tuntia päättyen yllättävästi vapaaehtoisesti , kun naurut oli naurettu ja hissikorin ylipaine kehittyi kivuliaaksi .
Tänä aikana hissiä käytti 171 henkilöä , joista 14 ilmoitti että heillä on varaus , ja viisi kysyi tarjoilua .
Näille viidelle ojennettiin kullekin salmiakkia .
Seitsemän henkeä jätti käyttämättä hissiä , mutta jokaisessa tapauksessa koska he nauroivat liian kovaa .
Kyseessä lienee siis nettovoitto , josta voimme oppia yksityiskohtien tärkeyttä kokonaisuudelle mutta myös valmistautumista odottamattomaan : englantia puhuvien opiskelijoiden suuri määrä pakotti improvisoituun käännöstyöhön , ja siivoojien kärryjen kanssa tuli tiukkaa , joskin he suhtautuivat asiaan hyvin ymmärtäväisesti .
Molemmat ovat arvokasta tietoa it-alalla .
Spektaakkelin luomiseen tarvittiin - yksi allekirjoittanut - törkeä ideavarkaus ( nettifoorumi , 0 € ) - musta puku ( pappa betalar ) - valkoinen pyyhe käsivarrelle ( lähetystori Fida , 2 € ) - tarjoilu ( Asteriskin karkkitiski , 1 € ) - puhujanpönttö , jota TYY vuokraa alayhdistyksille mutta jonka se lainasi , kun kohteliaasti pyydettiin .
Huonekasvi Jaska II ( juurrutettu ) kuului myös seurueeseen , muttei onnistunut mahtumaan pöntön päälle .
Apuri ( kaljat torjuttu ) , jota voin parhaiten kiittää olemalla nimeämättä häntä , järjesti kallisarvoisen mööpelin noudon sekä palautuksen lastenvaunuilla .
Paluumatkalla näimme helikopterin .
