Ohjauksella voimavaroja potilaalle
Turun yliopiston hoitotieteen laitoksella kehitetään voimavaraistumista tukevaa potilasohjausta yhteistyössä terveydenhuollon ammattilaisten kanssa .
Hoitotieteen laitos järjesti 17.3. yhteistyössä Varsinais-Suomen ja Satakunnan sairaanhoitopiirien kanssa potilasohjaus-symposiumin .
Symposiumissa pohdittiin , millaista tietoa potilas tarvitsee sairastuttuaan .
– Hoitotieteellisesti ajatellen potilaalla on oikeus kaikkeen tietoon , joka jollain tavalla liittyy hänen sairauteensa , professori Helena Leino-Kilpi pohti esitellessään voimavaraistumista tukevan potilasohjauksen teoreettista perustaa .
Samantekevää ei kuitenkaan ole , millaista tietoa ja missä muodossa potilaalle tarjotaan .
Potilaan voimavaraistumista tukevan ohjauksen ideana on se , että potilas saa tietoa , joka vastaa hänen omia odotuksiaan ja tietorakenteitaan .
Potilaan on kyettävä toimimaan saamansa tiedon avulla .
– Käytännössä tämä tarkoittaa sitä , että hoitajan on tiedettävä ja tunnettava potilaansa hyvin .
Potilasohjauksessa on otettava huomioon , mitä potilas itse ajattelee tietävänsä .
Tiedon välittäminen ei riitä , vaan potilasohjaukseen on sisällytettävä sen arviointi , kykeneekö potilas todella hyödyntämään saamaansa tietoa .
Voimavaraistuvista tukevassa potilasohjauksessa on tärkeätä , että potilas kokee itsensä arvostetuksi .
Hoitotyöntekijän on tuettava potilasta voimavarojen löytämisessä ja tunnistamisessa .
– Voimavaroja ei voi antaa toiselle .
Sen sijaan hoitotyöntekijä voi auttaa potilasta löytämään voimavaransa ja huolehtimaan siitä , että niiden käytön edellytykset ovat olemassa .
Suunnittelija Sini Eloranta Varsinais-Suomen sairaanhoitopiirin hoitotyön toimistosta esitteli symposiumissa hanketta , jossa kehitetään potilasohjauskäytäntöjä ortopedian ja traumatologian sekä kirurgian klinikoissa .
– Kaikki potilasasiakirjat ovat jo sähköisiä .
Nyt kehitämme myös potilasohjauksen lomakkeistoa sähköiseksi .
Esimerkiksi polvileikkauspotilas saa jatkossa jo ennakkoon sähköisen asiointilomakkeen , jossa kartoitetaan hänen tiedon tarpeitaan .
Sähköiseen asiointiin voidaan liittää myös erilaisia potilasohjeita tutustuttaviksi .
– Ortopediset potilaat ovat sairaalassa vain päivän tai kaksi .
Näin ollen ohjaukseen käytettävissä oleva aika on lyhyt .
Sähköinen ennakkokartoitus parantaakin potilasohjauksen onnistumisen edellytyksiä .
