Yrityskaupoissa ajoitus on tärkeintä
Turun kauppakorkeakoulun laskentatoimen laitos järjesti yhteistyössä PricewaterhouseCoopers Oy:n kanssa jo perinteeksi muodostuneen Talousfooruminsa 22.4 .
Tilaisuudessa käsiteltiin yrityskauppaa .
Pääomasijoittajan näkökulmasta asiasta puhui toimitusjohtaja Panu Routila Ahlström Capital Oy:stä .
Neuvonantajan roolista yrityskaupassa taas kertoi partner Kimmo Vilske PricewaterhouseCoopers Oy:stä .
Foorumin avasi professori Kari Lukka .
Pääomasijoittamisessa on tärkeintä ajoitus .
Voittoa tekee kun ostaa silloin kun yhtiö on halpa ja myy silloin kun se on kallis .
- Yhtiöön ei saa rakastua .
Siitä täytyy myöskin pystyä irroittautumaan .
Oikea hetki on äärimmäisen tärkeä asia , Panu Routila painotti .
Kärsivällisyyttä vaaditaan , koska pääomasijoittaminen on pitkä projekti .
- Yrityksen ostoprosessi on tyypillisesti vuoden mittainen .
Sen jälkeen yrityksen pitoaika on noin 4-8 vuotta , jonka jälkeen kuluu vielä puolesta vuodesta vuoteen ns. exit -vaiheeseen , Routila sanoi .
Megatrendejä selvittämällä ja niihin onnistuneesti reagoimalla voi saavuttaa suuria voittoja .
Yksi megatrendi on puhtaaseen teknologiaan satsaaminen .
- EU on päättänyt , että vuoteen 2020 mennessä 20 prosenttia Euroopan sähköstä pitää olla tuotettu uusiutuvilla energiamuodoilla .
Esimerkiksi Suomen valtio tukee hanketta siten , että kuka tahansa , joka tekee tuulivoimaa ja syöttää sitä valtion verkkoon , saa yli kaksinkertaisen hinnan verrattuna normaalisti tuotettuun sähköön , Routila kertoi .
Ulkoisia neuvonantajia käytetään tyypillisesti kun halutaan ostaa jotain puuttuvaa erikoisosaamista .
Ulkopuolelta haetaan myös sparrauskumppania .
- On johtoryhmiä , joissa on selkeästi yksi dominoiva henkilö .
Tällöin muiden voi olla hankalaa esittää vaihtoehtoisia näkökulmia .
On helpompaa , että joku ulkopuolinen tulee esittämään niitä kysymyksiä , jotka voivat olla olennaisia lopputuloksen kannalta , kertoi Kimmo Vilske .
Vilskeen mukaan neuvonantajan tehtävä on auttaa asiakkaita tavoitteiden saavuttamisessa , mutta toisaalta välillä haastaa se mitä ollaan tekemässä .
- Neuvonantaja on kuitenkin palveluammatissa .
Hänen roolinsa ei ole tehdä kauppaa tai päättää siitä .
Tilaisuuden yhteydessä jaettiin 1000 euron arvoinen PricewaterhouseCoopers -stipendi parhaasta laskentatoimen ja rahoituksen gradusta .
Palkinnon jakoivat Petri Palmroth PricewaterhouseCoopers Oy:stä ja professori Kari Lukka Turun kauppakorkeakoulusta .
Stipendin sai Samuel Saloheimo .
Hänen tutkielmansa aiheena oli " Kustannustiedon jakaminen alihankintaverkoston ohjauksessa . Case : Sandvik Mining and Construction . "
Gradun olivat ohjanneet professori Markus Granlund ja KTM Ulla-Maija Lakka .
