Joutilaiden vallankumous
Seuraa ote eräästä tavanomaisesta torstaipäivästä .
Herään katkonaisesta unestani kännykkäni herätyskellon pirinään .
Olen masokistisesti asettanut kännykän kirjahyllyyni siten , että olen pakotettu nousemaan sängystäni ja kävelemään huoneen poikki sammuttaakseni kellon .
Näin tehtyäni pohdin muutaman hetken siirtymistä kofeiinipitoisen aamiaisen pariin keittiöön , mutta huoneilman hyytävä kylmyys ja jäsenieni uninen kohmeisuus pakottavat minut palaamaan peiton alle vielä viideksitoista minuutiksi .
Vartin venähdettyä yllättäen kolminkertaiseksi riennän myöhässä yliopistolle omatunto kolkuttaen siitä , etten ehtinyt edes lukea sanomalehteä – joudun julkeasti astumaan ulkomaailmaan tietämättä tämänpäiväisestä maailmantilasta mitään !
Luennon jälkeinen lounastauko kuluu raivoisaan selviytymistaisteluun Macciavellin keskipäivän jonoviidakossa , ja ruokapöytäkeskustelu pyörii muuan nimeltä mainitsemattoman kahden opintopisteen kurssin aiheuttaman infernaalisen työmäärän ja tästä syntyvän paniikin ympärillä , minkä lisäksi jaamme ahdistuksemme myös ehtimisestä seuraavalle luennolle .
( Emme ehtineet . )
Koko päivän ajan omatuntoni ruoskii minua käsiin levinneistä aikatauluista , koulutöiden aloittamisen siirtämisestä ja muusta yleisestä saamattomuudesta .
Vielä hetki sitten olin vakuuttunut siitä , että vika on minussa ja tilanne täysin korjattavissa kofeiinitableteilla , asenneremontilla ja perselihaksilla , mutta onnekseni satuin lukemaan muuan kirjan , joka sai minut ymmärtämään , miten väärässä olin ollut .
Tom Hodgkinson on englantilainen kirjailija ja toimittaja , joka tunsi nuoruudessaan yhtä kalvavaa syyllisyyttä laiskuudestaan kuin minäkin , mutta joka sittemmin koki valaistuksen tutustuttuaan tohtori Johnsonin kirjoituksiin 1700-luvulta .
Hodgkinson oivalsi , että tiukan työmoraalin raiskaamaan länsimaiseen kulttuuriin kasvaminen johtaa päättömään ryntäilyyn , onnettomaan raatamiseen ja mahahaavaan , mutta paradoksaalisesti saisimme paljon enemmän aikaan antautumalla laiskuudelle ja velttoilulle .
Entä jos nousisimmekin sängystä vasta sitten , kun meitä ei enää väsytä ?
Jos tekisimme töitä vain tunnin tai muutaman rupeamissa , ja unohtuisimme lounastauolle pitkälle iltapäivään saakka ?
Hodgkinsonin mukaan suoriutuisimme töistämmekin tehokkaammin , jos erilaisten nautintojen ravitsemina ja kroonisesta stressistä irrottautuneina pitäisimme energiatasomme tasaisesti katossa koko päivän ajan .
Teoksessaan Joutilaisuuden ylistys ( Basam Books Oy , 2006 ) Hodgkinson valottaa elämänfilosofiaansa ja yllyttää meitä hedonistiseen kulttuurivallankumoukseen : unohtakaamme herätyskellot , täyteen buukatut kalenterit , pikalounaat ja ylityöt !
Sen sijaan että orjuuttaisimme itseämme hamassa tulevaisuudessa epämääräisesti häämöttävän palkinnon toivossa , tulisi meidän vapautua suorituspaineistamme , karistaa ylimääräinen vastuuntunto harteiltamme ja ryhtyä nauttimaan raukeasta elämästä .
Hodgkinson ei ole asenteineen yksin .
Talouden globalisoituminen on tehnyt työelämästä entistä kiihkeätempoisempaa ja kuluttavampaa , ja ilmassa on kollektiivista kaipuuta oravanpyörästä irrottautumiseen .
Työmarkkinat , joilla mahdollisuutta hidastamiseen harvoin tarjotaan hopeatarjottimella , ovat ajaneet muutosta etsiviä työntekijöitä radikaaleihin ratkaisuihin , kuten palkkatyön täydelliseen tai määräaikaiseen lopettamiseen .
Mediassa kuhistaan näistä downshiftaajiksi , suomalaisittain kohtuullistajiksi kutsuituista joutilaamman elämän ylistäjistä , jotka peräänkuuluttavat paitsi työkulttuurin hidastamista , myös yhteisöllisyyttä ja ekologisuutta .
Joutilas kansanliike on herättänyt toki myös kritiikkiä .
Downshiftaamista on ansaitusti arvosteltu hedonistisen eliitin etuoikeudeksi , johon köyhällä kansanosalla ei ole varaa .
Akateemisesti koulutettu ja tukevasti verkostoitunut viestintäammattilainen voi helposti heittäytyä freelanceriksi , aloittaa työt silloin kun toisaalla lounastetaan ja julistaa viikonloppunsa alkavaksi torstaina , mutta vaikkapa siivoojan palkalla kitkuttelevan yksinhuoltajan mahdollisuudet vastaavaan ovat varsin laihat .
Kohtuullistamisessa on kysymys elintason vapaaehtoisesta laskemisesta , ja olennaista on se , että on jotain , mistä laskea .
Myös talouden asiantuntijoiden taholta kuuluu soraääniä : jos kaikki ryhtyisivät tasapuolisesti joutilaiksi ja työskentelisivät vain minimimäärän , millaiset vaikutukset tällä olisi kansantaloudelle ja hyvinvoinnille ?
Eräs esimerkki downshifting-ilmiöön kriittisesti suhtautuvien näkökulmasta on myös tutkija Tuuli Hirvilammin kysymys yrittäjä Ilkka Seppälälle Ylen Voimalassa ( 17.2.2010 ) : ” Eikö sua ärsytä se , että sä teet ihan hirveesti töitä , maksat kauheesti veroja , sun yritys maksaa veroja ja pitää kaupunkia ja valtiota pystyssä , ja sit hipit joogaa ? ” .
Lopulta downshiftaajat ovat kuitenkin vain osa ilmassa väreilevää laajempaa asennemuutosta , jossa materialismi on menettämässä asemiaan , ja tilalle ovat nousemassa yhteisölliset ja ekologiset arvot sekä kriittisyys kiireistä ja kulutuskeskeistä elämänmuotoa kohtaan .
Tällaiset ruohonjuuritason merkit , vaikka vaikeatulkintaisia ja osin ongelmallisia ovatkin , herättävät optimistissa toivoa länsimaisen yhteiskunnan kehittymisestä inhimillisempään ja sosiaalisesti vastuullisempaan suuntaan .
Sitä paitsi myönnettävä on , etten voi olla sivuuttamatta tästä kaikesta saamaani henkilökohtaista hyötyä .
Kun seuraavan kerran huomaan nukkuneeni läpi tilastotieteen luennon , imuroineeni viimeksi kuukausi sitten tai vaihtavani tenttikirjat kriittisellä hetkellä Facebookiin , voin unohtaa raastavat itsesyytökset ja tuudittautua seuraavaan ajatukseen : Työnteko on niin last season .
