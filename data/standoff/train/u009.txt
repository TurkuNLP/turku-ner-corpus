Eurooppaa , myymäläautoja ja kinky-bileitä
Turun yliopiston kansatieteen oppiaine järjesti vapun aatonaattona tilaisuuden , jossa julkistettiin kaksi oppiaineen uutta julkaisua sekä jaettiin Ilmar Talve -palkinto .
Professori Pekka Leimu on soveltanut opettajansa Ilmar Talven oppeja ja ajatuksia teoksessaan Kansatiede ja Euroopan kansat .
Kirjaa esitellessään hän viittasi Talven 1960-luvulla esittämiin ajatuksiin Euroopan kansojen jakautumisesta läntiseen ja itäiseen kulttuuriin .
Talven määrittelyjen mukaan valtaosa suomalaisista kuuluu läntiseen kulttuuriin , joskin maan itäosan ortodoksisilla alueilla kulttuuri-identiteetti on itäinen .
Tuolloin – rautaesiripun jakaessa Eurooppaa – tuntui yllättävältä , että Talve katsoi myös mm. Viron ja muiden Baltian maiden kuuluvan läntiseen kulttuuriin .
Kirjassaan Leimu matkailee Euroopan halki tarkastellen kansankulttuurien piirteitä edellä mainitussa viitekehyksessä ja ennen muuta suomalaisesta ja ruotsalaisesta näkökulmasta käsin .
Kirja on tarkoitettu alan oppi- ja käsikirjaksi , mutta kiinnostaa varmasti laajempaakin lukijakuntaa .
Assistentti Jussi Lehtonen on kirjoittanut vuonna 2000 julkaistun gradunsa ja valmistumassa olevan väitöstutkimuksensa aineiston pohjalta myymäläautojen historiaa ja niihin liittyvää kulttuuriperinnettä esittelevän kirjan Viettelyksen vaunu .
Kirjan aineisto perustuu suurelta osin myymäläautoissa palvelleiden henkilöiden ja heidän asiakkaidensa haastatteluihin ja kertomuksiin .
Kirja vie lukijansa moniin nostalgisiin muistoihin , joissa myymäläauton saapuminen kylätien risteykseen herätti arkisen juhlahetken .
Tänään rämistelevät viimeiset kolmekymmentä myymäläautoa Suomen kyläteillä .
Pian on tämäkin haja-asutuspalvelu tiensä päässä .
Parhaimmillaan vuonna 1970 kauppa-autoja oli liikenteessä yhteensä peräti 1228 kappaletta .
Myymäläautojen " nousu ja tuho " liittyvät Lehtosen mukaan kiinteästi Suomessa tapahtuneeseen suureen murrokseen , jonka keskeisiä piirteitä ovat elinkeinorakenteen muutos , maaltapako ja autoistuminen .
Kansatieteen oppiaine jakoi ensimmäistä kertaa Ilmar Talvelle omistetun palkinnon .
Se on tarkoitus antaa vuosittain opinnäytetyöstä , joka on innovatiivinen , esittelee etnologisen kentän laaja-alaisuutta tai tuo jotain merkittävää uutta tieteen kentälle .
Palkinnon sai fil. yo. Johanna Pohtinen proseminaarityöstään Piiskan läiskettä ja PVC:n kahinaa .
Työ tarkastelee kinky-bileitä omana alakulttuurinaan sekä yhteisöllisyyden että arjesta irtautumisen näkökulmista .
Pohtinen lukee kinkyn piiriin fetisismin , sadomasokismin , trans-pukeutumisen ja muut " normaalista " poikkeavat seksuaalisuuden muodot .
Tutkielmassa käytettiin metodina mm. osallistuvaa havainnointia .
Pohtinen osallistui paikallisen kinky-klubin tilaisuuteen ja havainnoi tapahtumia .
Vain klubin hallitus oli etukäteen selvillä tutkielman tekijän tarkoituksista .
Kolme vuotta sitten edesmennyt professori Talve olisi epäilemättä tervehtinyt ilolla raadin ennakkoluulottomuutta hänen ensimmäistä nimikkopalkintoaan valittaessa .
