Ylilääkäri : Varokaa makkaraa
Syöpäyhdistyksen ylilääkäri haluaa herätellä suomalaista makkarakansaa .
Runsas makkaransyönti lisää riskiä sairastua syöpään .
Tutkimukset osoittavat runsaan punaisen lihan syönnin nostavan riskiä sairastua suolistosyöpään .
Yhtä haitallista on syödä paljon pitkälle jalostettuja lihatuotteita , kuten makkaraa .
Varsinainen syöpäpötkö syntyy kärventämällä makkara grillissä nokiseksi , asiantuntija varoittaa .
Suomalainen syö punaista lihaa keskimäärin 200 grammaa päivässä .
Kulutus ylittää moninkertaisesti syöpäjärjestöjen enimmäissuosituksen , joka on 300 grammaa koko viikolle , kertoo Helsingin Sanomat .
Punaiseksi lihaksi lasketaan muun muassa nauta , sika ja lammas .
Suomen syöpäyhdistyksen ylilääkäri Katja Aktan-Collan haluaa keskustelua punaisen lihan suuresta osuudesta ruokavaliossa .
– Runsas punaisen lihan syönti on yhteydessä tilastollisesti merkitsevästi kohonneeseen paksu- ja peräsuolen syövän riskiin .
Pitkälle prosessoiduilla lihatuotteilla , kuten makkaralla ja leikkeleillä , on todettu olevan itsenäinen riski , joka ei juurikaan eroa punaisesta lihasta .
Tutkimustulosten perusteella suositellaan näiden tuotteiden käytön vähentämistä , ylilääkäri sanoo Taloussanomille .
Grillimakkara harvinaiseksi herkuksi
Katja Aktan-Collan painottaa , että tietämys ei ole vielä kovin pitkällä siitä , miten runsas lihan syönti vaikuttaa elimistöön .
Asiaa tutkitaan koko ajan lisää , mutta ymmärrys erilaisten ruokien vaikutuksesta ylipäätään on vielä riittämätöntä .
Myös sillä , miten liha on valmistettu , on havaittu olevan vaikutusta todennäköisyyteen sairastua syöpään .
Grillauksen ja erittäin korkeassa lämpötilassa kypsentämisen epäillään muodostavan yhdisteitä , jotka nostavat syövän riskiä .
– Grillimakkaraa kannattaa nykytiedon valossa pitää harvinaisena herkkuna .
Mökillä grillataan makkaraa -kulttuurin tilalle voitaisiin miettiä muita vaihtoehtoja .
Voisi kuitenkin arvella , että yksi makkara silloin tällöin ei ole vaarallista , Aktan-Collan sanoo .
Monipuolinen ruokavalio turvallisin
Ylilääkäri Katja Aktan-Collan korostaa , että kokonaisvaltainen ruokavalio vie turvallisimmille vesille .
– Ruokalistalla pitäisi olla mukana monipuolisesti kaikenlaisia ruokia .
Ravinto on niin monimutkainen asia , että on vaikeaa etukäteen arvioida , mitä seurauksia on jonkin tietyn ruoan runsaalla nauttimisella joka päivä .
– Jos ruokavalioon kuuluu suuria määriä punaista lihaa , se saattaa tarkoittaa kuitupitoisten ruokien ja kasvisten osuuden olevan pienempi .
Lihan vähentäminen ruokavaliossa tekee tilaa sellaisille ruoille , joiden on todettu toimivan syöpää ehkäisevästi , hän sanoo .
