Kaaoksen alkeet
Kulttuuritutkijan ( sekalaisia ) ajatuksia kaaoksesta
Australian aboriginaalien perinteiseen maailmankäsitykseen kuuluu tiiviisti termi alchera , “ uniaika ” .
Uniaika tarkoittaa myyttistä alkuaikaa , jona Esi-Isät vaelsivat vielä hahmottomassa maassa ja rakensivat kosmoksen .
Tässä yhteydessä kosmos merkitsee paitsi fyysistä maailmaa , myös aboriginaalien kulttuurin keskeisiä piirteitä , sosiaalisen elämän sääntöjä ja niin edelleen .
Myytissä kerrotaankin , kuinka Esi-isät loivat myös ensimmäiset ihmiset ja antoivat heille tiedon , millainen luotu kosmos on ja kuinka siinä tulee elää ja toimia .
Luomistyönsä tehtyään Esi-isät vetäytyivät takaisin uniaikaan .
Aboriginaalit ovat kuitenkin säilyttäneet heidän opetuksensa ja kartan kosmoksestaan lauluissa .
Tätä lauluihin koodattua maailmanjärjestystä kutsutaan nimellä Songlines .
Uniaika ei kuitenkaan tarkoita ajan hamaa alkupistettä siinä mielessä , kuin länsimaisittain tyypilliseen lineaariseen aikakäsitykseen tottunut lukija voisi kuvitella .
Uniaika on läsnä joka hetki : se on täysin toinen todellisuuden taso , joka on olemassa limittäin ihmisten kosmoksen kanssa .
Esi-isiin ja uniaikaan voi myös olla yhteydessä rituaalin keinoin , mikä onkin perinteisesti ollut tärkeä osa aboriginaalien elämää ja uskonnonharjoitusta .
Vastaava ajattelutapa on nähtävissä lukuisissa shamanistisiksi kutsutuissa kulttuureissa , joita löytyy ympäri maailmaa .
Näissä maailmankaikkeuden nähdään rakentuvan eri tasoista .
Esimerkiksi Siperian shamanismissa kosmos on kolmikerroksinen : alimpana sijaitsee alinen — maailma , joka sisältää kaaosmaisia , järjestymättömiä ja jäsentymättömiä olentoja ja voimia .
Ylhäällä taasen on ylinen , eräänlainen ideaalimaailma , jota asuttavat myös suuret jumaluudet , kosmoksen luojat .
Näiden kahden välillä on keskinen maailma , ihmisten asuinsija , joka tasapainoilee ylisen ja alisen välisessä jännitteessä .
Ilman tätä eläväksi tekevää jännitettä sitä ei voisi oikeastaan lainkaan olla .
Ihmisyhteisö kurottautuu kohti ylistä , sen harmonista järjestystä .
Kuitenkaan kaaokselle ei käännetä selkää : vaikka alinen on uhkaava muodottomuudessaan ja hajottavuudessaan , sieltä löytyvät myös todella suuret voimat .
Alisen maille transsin siivin matkaava shamaani kamppailee kaaoksen voimia vastaan saadakseen sairaan sielun palautettua ihmisten kosmoksen piiriin .
Kannattaa myös pitää mielessä , ettei ylinen/alinen -jaottelu vastaa kristillistä taivas/helvetti -jaottelua .
Yliseen ja aliseen ei yleensä liitetä varsinaisia moraalisia ulottuvuuksia .
Alinen ei ole moraalisesti paha — kuinka se voisikaan olla , kun moraalisäännöt eivät kaaoksessa päde .
Alinen on kuitenkin arvaamaton , ja se voi olla myös vaarallinen ihmiselle , joka ei tiedä varmaksi mitä on tekemässä .
Toisinaan alinen on myös sijoitettu tiettyyn ilmansuuntaan , esimerkiksi Suomessa pohjoiseen .
Egyptissä kaaos sijoitettiin polttavalle aavikolle , joka reunusti hedelmällistä Niilin laaksoa , siis ihmisten maailmaa .
Asettelulla sinänsä ei ole suurta väliä .
Olennaista on ajattelun logiikka , jonka mukaan on olemassa inhimillinen kosmos , jossa on tietty järjestys , jonka harmonian ylläpito on ihmisten välttämätön velvoite .
Tätä ilman yhteisö lakkaisi kokonaan olemasta .
On myös olemassa kosmoksen vastakohta , kaaos .
Kaaos on muodoton alkuvesi , josta kaikki saa alkunsa ja johon kaikki palautuu .
Kaaos uhkaa jatkuvasti ihmisten kosmosta , eikä rajojen ylläpitoa voi hetkeksikään lopettaa .
Toisaalta kaaos on myös voimavara , paikka josta välttämättömiä muutoksia haetaan .
Rajanvedon välttämättömyys ja ristiriita
Havainnointimme ja tiedonkäsittelymme ovat rakentuneet siten , että pyrimme harmoniaan ja jäsentyneeseen kokonaisuuteen .
Jos ottaisimme Humen giljotiinin * elämänohjeeksemme , emme voisi suunnitella elämäämme emmekä ylipäätään ... no , tehdä paljon mitään .
Emme kuitenkaan voi kiistää sitä tosiasiaa , että muutos — ajankulu , sattuma , kaaos — ovat olemassaolevia voimia .
Kuinka näitä sitten käsitellään ?
Kuinka kaiken aikaa muuttuvan , hahmottoman ja virtaavan voi asettaa pysyväksi tarkoitettuun systeemiin , ihmisten maailmankaikkeuteen ?
Ei mitenkään — se siis rajataan kosmoksen ulkopuolelle , sen vastavoimaksi .
Suhtautuminen tähän vastavoimaan on syvästi ristiriitainen .
Kaaos uhkaa jatkuvasti murtaa ihmisten rakentamat rajat , joten sitä vastaan on alituiseen kamppailtava ja rajoja ylläpidettävä .
Koska muutos on kuitenkin läsnä — syntymä , kasvu , sairaus ja kuolema ovat tästä kiistämättömiä esimerkkejä — on kaaokselle sallittava jokin rooli .
Jotta kaaos ei pääsisi murtautumaan kosmokseen tuhovoimaisena , sitä käsitellään rituaalien avulla .
Näin kaaos toimii tunnustettuna muutosvoimana yhteisössä .
Jos kaaos pyrittäisiin patoamaan kokonaan ulos , se murskaisi padon hyvin äkkiä ja hyökyisi tuhotulvan tavoin kosmokseen .
Hallittuja jokia ja kastelukanavia rakentaen ihmiset kykenevät jokseenkin hallitsemaan kaaosta , tekemään siitä mielekkään — vaikka yhä vaarallisen — osan kosmoksen rakennetta .
Ihmiselämässä on useita erilaisia kynnyksiä , kuten astumista sosiaalisesta statuksesta toiseen elämänkaaren aikana .
Näitä ovat esimerkiksi syntymä ja erityisesti nimen antaminen , joka liittyy yhteisön jäseneksi ottamiseen , sukukypsyyden ja avioliiton solmimiseen soveliaan iän saavuttaminen , sekä tietenkin kuolema .
Näissä taitekohdissa yhteisö joutuu kasvotusten kaaoksen kanssa .
Esimerkiksi Arnold Van Gennep -niminen kulttuuriantropologi on kiinnittänyt huomiota siihen , kuinka tällaisissa tilanteissa avuksi otetaan erityinen siirtymäriitti , jonka avulla yksilö ensin irrotetaan entisestä statuksestaan ja siirretään ns. liminaalivaiheen kautta uuteen .
Otetaan esimerkiksi lapsuuden ja aikuisuuden raja .
Lapsi kuuluu lapsen sosiaaliseen kategoriaan , ja häntä kohdellaan yhteisössä tämän mukaan .
Kun lapsi alkaa lähestyä puberteetti - ikää , tulee näkyväksi muutos .
Muutos merkitsee kaaoksen läsnäoloa , jotakin mille ihmisyhteisö ei voi mitään , vaikka se kuinka kamppailee pysyvän ja harmonisen kosmoksen puolesta .
Niinpä muutos ritualisoidaan .
Esimerkiksi Pohjois-Amerikan Shawnee-intiaanien rituaalisessa elämässä olennainen oli initiaatiorituaali , jossa puberteetti - ikää lähestyvä lapsi lähetettiin yksin metsään tai muualle pois yhteisön piiristä .
Näin hänet oli lähetetty pois kosmoksesta , kaaokseen .
Matkan tarkoituksena oli näyn hakeminen : lapsi pyrki esimerkiksi syömättömyyden avulla saavuttamaan tilan , jossa hänen voimahenkensä ilmenisi hänelle .
Kun lapsi on löytänyt voimahenkensä , hän palaa yhteisöön .
Jotain olennaista on kuitenkin tapahtunut : lapsesta on tullut aikuinen , hän on siirtynyt sosiaalisesta kategoriasta toiseen .
Tämä on tapahtunut turvallisesti ja ritualisoidusti : kaaos ei ole ollut läsnä kosmoksessa , vaan muutoksenalainen yksilö on itse käynyt kaaoksessa , jolla on muuan olennainen ominaisuus kosmokseen verrattuna : sillä on voima ja mahdollisuus tehdä tällaisia muutoksia , jotka kosmoksessa eivät periaatteessa voisi olla mahdollisia .
Vaikka esimerkki on otettu alkuperäiskansojen uskonnollisuudesta , on erilaisia siirtymäriittejä tietysti löydettävissä muistakin kulttuureista , myös modernista länsimaalaisesta kulttuurista .
Suuri osa suomalaisista sanoo yhä pysyvänsä luterilaisen kirkon yhteydessä lähinnä “ kasteen , häiden ja hautajaisten ” vuoksi .
Siirtymäriitit eivät myöskään rajoitu tavallisesti uskonnollisiksi miellettyjen asioiden piiriin .
Vai mitä muuta fuksiaiset ovat kuin initiaatio tietyn ryhmän jäsenyyteen ?
Kaaoksen inflaatio ?
Shamanistisessa maailmankuvassa kaaos ja kosmos ovat olemassa suhteessa toisiinsa , ja ihmiselämä onnistuu vain vuorovaikutuksessa näiden kahden ääripään välillä .
Mikä mahtaa olla tilanne jälkimodernissa länsimaalaisessa yhteiskunnassa ?
Kuten sosiologit toistelevat toistelemasta päästyään , suuret kertomukset ovat kuolleet .
Koko yhteiskuntaa yhdistävää koherenttia maailmankuvaa ei enää ole , vaan yksilö itse on vastuussa oman maailmankuvansa ja identiteettinsä rakentamisesta ja hahmottamisesta .
Ihminen kuitenkin tuntuu kaipaavan järkeenkäypää kokonaiskuvaa .
Hän etsii totuutta : jonkinlaisia rajalinjoja ja perusperiaatteita , joiden mukaan suunnistaa elämässä .
Monet nykyajan “ heimot ” kuten intomieliset vegaanit tai talvisotaa lähipubissa hehkuttavat suomileijonat voidaan ymmärtää tältä pohjalta : ne tarjoavat jäsenilleen jonkinlaisen tunnustetun identiteetin .
Identiteettejä pyritään kokoamaan myös kulutusvalinnoilla — ilmiö , jota bränditeollisuus pyrkii kaikin keinoin käyttämään hyväkseen .
Kulutustottumuksesi kertovat , kuka olet .
