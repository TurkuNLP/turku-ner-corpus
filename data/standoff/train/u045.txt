Kasvitieteellinen puutarha sai Paratiisimäen
Turun yliopiston kasvitieteellinen puutarha on saanut merkittävänä testamenttilahjoituksena kesämökkikiinteistön Kiikalasta .
Lahjoituskirjoja allekirjoittamassa Carmen Sarelli ja Keijo Virtanen , takana Pekkka Niemelä ja Matti Yli-Rekola .
Turun yliopiston rehtori Keijo Virtanen ja kasvitieteellisen puutarhan edustajat professori Pekka Niemelä ja amanuenssi Matti Yli-Rekola vastaanottivat maanantaina 15.3. Salon kaupungin Kiikalassa sijaitsevaa kesämökkikiinteistöä koskevan lahjoituksen .
Lahjoitus perustuu vantaalaisten Jorma ja Carmen Sarellin tekemään testamenttiin sekä leskeksi jääneen Carmen Sarellin lahjakirjaan , mikä mahdollistaa kiinteistön täydellisen omistus- ja hallintaoikeuden siirtymisen Turun yliopistolle ja sen kasvitieteelliselle puutarhalle .
Kesämökkikiinteistö sijaitsee Kiikalan Kesälän kylässä , noin viiden kilometrin päässä Kiikalan kirkonkylästä .
Kiinteistö käsittää lähes viiden hehtaarin maa-alueen sekä kesämökin ja ulkorakennuksen .
Paratiisimäki-niminen tila on lounaisrinteessä luonnonkauniilla paikalla kalliomännikköisen mäen juurella .
Tilan puiden lomitse pilkahtelee Hitolanjoki .
Tontille on istutettu muutama vuosikymmen sitten huomattava määrä eksoottisia puita ja pensaita , joukossa mm. lehtikuusia ja amerikkalaisia punatammia ja douglaskuusia .
Kasvitieteellisen puutarhan amanuenssi Matti Yli-Rekola iloitsee lahjoituksesta .
- Alue tarjoaa tutkimus- ja opetusmielessä erinomaisia mahdollisuuksia vieraiden puuvartislajien menestymisen seurantaan , Se voi toimia ekologisen maastotutkimuksen koealueena ja tukikohtana bio- ja geotieteiden opiskelijoiden kenttäretkeilyille , Yli-Rekola sanoo .
