Otsa hiessä pitää sinun leipäsi ansaitseman ?
Kokeile joskus , kuinka pitkään pystyt keskustelemaan uuden , mielenkiintoisen ihmisen kanssa kysymättä , mitä hän tekee työkseen .
Tehtävä on vaikea , sillä ammatti on ensimmäinen ja tärkein asia , jonka avulla luokittelemme ihmisen .
Jos emme tiedä , mitä toinen tekee työkseen tai opiskelee , tuntuu , että olennaisin tieto hänestä puuttuu .
Meillä ei ole kiinnekohtaa , johon liittäisimme muun tiedon .
Vaikka sinänsä onkin tärkeää tietää , harrastaako ystävämme kaukalopalloa vai ratsastusta , ja onko hän avoliitossa vai ikisinkku , pystymme muodostamaan hänestä kokonaiskuvan vasta , kun tiedämme hänen olevan toimittaja , fysiikan opiskelija tai sairaanhoitaja .
Muut asiat ovat yksityiskohtia ; ammatti paljastaa ihmisen syvimmän olemuksen .
En väitä tekeväni toisin .
Päinvastoin , määrittelen itsenikin ensisijaisesti ammattinimikkeeni perusteella .
Pidän itseäni ennen kaikkea opiskelijana , tarkemmin yhteiskuntatieteiden opiskelijana , sen sijaan että kokisin olevani pohjimmiltani turkulaistuva raumalainen , tyttöystävä tai Walter Moersin tuotannon intohimoinen lukija .
Opiskelu on niin merkittävä osa identiteettiäni , että kukaan joka ei osaa nimetä opiskelupaikkaani ei voi mielestäni varsinaisesti tuntea minua .
Jos kerran hahmotamme asemamme maailmankaikkeudessa pääasiassa ammattimme kautta , lienee selvää , että työn asema elämässämme on valtava .
Paitsi että käytämme sen tekemiseen kolmasosan vuorokaudestamme , murehdimme sitä hyvillä mielin myös jäljelle jäävinä kolmanneksina .
Urakehitys mittaa inhimillistä kasvua .
Työ valtaa elämästämme suuremman osan kuin edes siihen käytetyt tunnit osoittavat : se ei enää kerro vain mitä teemme , vaan myös mitä olemme .
Ja jos työ muodostaa identiteettimme ytimen , työssä epäonnistumisen merkitys on helppo laskea .
Huono työntekijä , huono ihminen .
Talouden kannalta kyseisen elämänkatsomus on näppärä , suorastaan nerokas .
Olemme valmiita opiskelemaan vuosia , paiskimaan pitkiä päiviä , tekemään ylityötä ilman korvauksia .
Kun joku mainitsee epähuomiossa sanan kannustinloukku , sosiaalipoliitikot hyökkäävät kilvan todistamaan , että työttömät kyllä haluavat töihin , vaikka verojen , etuuksien laskun ja maksujen nousun jälkeen käteen jäävä raha olisi työttömyyskorvausta pienempi .
Työllähän on paljon muitakin kuin taloudellisia merkityksiä : se tarjoaa mielekästä tekemistä , sosiaalisia kontakteja ja omanarvontuntoa , joita on muuten valitettavan vaikea hankkia .
Joka kuvittelee , että työtä tehdään vain koska on asioita jotka jonkun on pakko hoitaa , ei juuri ole seurannut tämän päivän yhteiskuntaa .
Työn ikeestä vapautuminen on toki ollut ihmiskunnan ikiaikainen unelma , mutta se voidaan vihdoin julistaa auttamatta vanhentuneeksi .
Ajatus , että teknologian kehitys olisi siunauksellista hoitaessaan osan epämiellyttävistä tehtävistä ja lisätessään mahdollisuuksia vapaa-ajan viettoon , on naiivi virhepäätelmä .
Työn määrän väheneminen nimittäin on yksi nyky-yhteiskunnan pahimpia ongelmia .
Oma työorientaationi kuitenkin rakoilee .
Järkytykseni oli suuri , kun viimekesäistä kolmen kuukauden lomaa viettäessäni tajusin , etten kärsinyt tekemisen puutteesta , sisällöttömyydestä tai hyödyttömyyden tunteesta .
Päinvastoin : kesäni oli paras vuosiin .
Olenkin joskus sanonut ääneen , etten välttämättä halua edetä urallani erityisen korkealle , vaan toivon saavani mukavan koulutustani vastaavan työn , jonka hoitamiseen ei liity jatkuvaa kilpailua ja stressiä , ja joka sallii tarvittaessa myös kelvollisen perhe-elämän .
Paljastukseni herättää yleensä myötätuntoa : on se niin sääli , että nykyajan nuorilla naisilla ei ole kunnianhimoa .
Hämmentävää on , kuinka sukkelasti monet rajaavat kunnianhimon käsitteen koskemaan vain uraa ja työelämää .
Eikö se , että tavoitteenani on olla onnellinen , ole kunnianhimoista ?
Eikö tahdossa löytää itse se tapa , jolla eläminen tekee kaikkein onnellisimmaksi , ole kunnianhimoa kerrakseen ?
Väitän , että onnellinen elämä voi olla vaativampaa kuin ripeä ja nousujohteinen urakehitys .
Sitä kun ei saavuteta hankkimalla tasokas koulutus , hyödyllistä kokemusta ja oikeat kontaktit .
Ja stressittömän yhteiskunta-alan työn löytäminen nykyaikana – kuinka paljon enemmän voi itselleen haastetta asettaa ?
Tätä ei kuitenkaan parane varauksetta julistaa .
Omaehtoisen , miellyttävän elämän puolesta puhuminen on nimittäin yhteiskunnallisesti vastuutonta .
Onnellisuus kun ei kasvata kansantaloutta .
Työurien pidentämistä vastustava kansa on jo muutenkin alkanut osoittaa vakavia höllentymisen merkkejä .
Onneksi sentään olen nainen .
Kunnianhimoton nainen kun on taantumuksellisuudestaan huolimatta edelleen sosiaalisesti huomattavasti hyväksytympi konsepti kuin kunnianhimoton mies .
Nainen saa oikeutuksen laistaa uralla etenemisestä , jos korvaukseksi synnyttää lapsia .
Niin kauan kuin työnteko pysyy arvossaan , yhteiskunnan rattaat pyörivät iloisesti .
Välillä taantuma laskee tunnelmaa , mutta uutteralla työllähän siitäkin selvitään .
Ikävä kyllä työn ylikorostamisella voi kuitenkin olla taloudellisesti ongelmallisia sivuvaikutuksia .
Jatkuva kiire , stressi ja riittämättömyyden tunne voivat johtaa työuupumukseen , jopa masennukseen .
Niistä seuraavat sairauspoissaolot ja työkyvyttömyyseläkkeet aiheuttavat työnantajille ja yhteiskunnalle suuret kustannukset , eivätkä ainakaan edistä työurien pidentymistä .
Mielenterveyshäiriöiden hoito puolestaan kasvattaa terveydenhuoltomenoja ja rasittaa julkista taloutta .
Vähemmän velvollisuudentuntoisuutta ja uurastusta painottava asenneilmasto voisikin siis olla yhteiskunnalle myös eduksi .
” Älä stressaa ” on hyödytön neuvo , eikä laiskuuteen yllyttäminen sekään kuulosta kovin vastuulliselta .
Ehkä voisimme kuitenkin opetella edes olemaan potematta syyllisyyttä siitä , jos elämämme on kivaa .
Ihan vain Suomen kilpailukyvyn nimissä .
