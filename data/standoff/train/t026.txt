Yksi hullu ei saa lopettaa keskustelua
Keskustelu maahanmuuton ongelmista ei saa loppua siksi , että norjalainen psykopaatti teki hirveitä .
Anders Behring Breivikin käsittämättömät hirmuteot ovat aiheuttaneet Suomessa outoja haittavaikutuksia .
Suoraviivaisimmat luokittelijat ovat niputtaneet Breivikin kanssa samaan psykopaattijoukkoon kaikki , jotka ovat uskaltaneet puhua maahanmuuton lieveilmiöistä .
Tämä puolestaan saattaa pysäyttää keskustelun ja lisätä entisestään ahdistusta ja aggressiota .
Suomessa vallitsee ilmeisesti edelleen jonkinlainen kansalaissodan jälkeinen trauma , minkä vuoksi ihmiset ja ajatukset jaetaan mustavalkoisesti kahteen leiriin .
Olet joko euron puolesta tai sitä vastaan .
Kannatat maahanmuuttoa tai vastustat sitä .
Olet joko hyvä tai huono .
Samaan mustavalkoiseen luokitteluun syyllistyvät yhtä lailla ääriänkyrät kuin moniarvoisena itseään pitävät liberaalit .
Kahtiajaon kulttuuri on ahdistava kehityksen este .
Kun ongelmat kielletään , niitä ei myöskään voi korjata .
Tästä syystä koko euroalue on nyt valtavissa vaikeuksissa , jotka pääsivät syntymään vain siksi , että aikanaan oli epäkorrektia epäillä pyhän euroideologian puhtautta .
Samasta syystä monille on syntynyt kuva , että maahanmuuton ongelmiin ei puututa , vaan ne lakaistaan maton alle .
Keskustelu veneenkeikuttamista
Ongelmista puhuminen on ollut erityisen epäsuosittua diktatuureissa .
Kieltämisen takana on ilmeisesti ajatus , että vaikeneminen vahvistaisi yhtenäisyyttä .
Stalinin ja Hitlerin kaltaiset diktaattorit ovat kohdelleet vastarannankiiskejä erityisen kovilla otteilla .
Jokaisessa diktatuurissa syntyy kuitenkin kapina , koska kansalaiset alkavat aina jossain vaiheessa vaatia vapauksia .
Siksi kieltäminen ei vahvista vaan hajottaa yhteiskuntaa .
Demokratioissa veneenkeikuttajia yritetään vaientaa hienovaraisemmin kuin diktatuureissa .
Täällä kriittinen pohdiskelu pyritään leimaamaan jollain tavalla kelvottomaksi .
Tällaiseen ylimielisyyteen sortui muun muassa presidentti Martti Ahtisaari haastattelussa , jossa hän totesi perussuomalaisten kannatuksen olevan jätkämiesten kapinaa .
Ahtisaaren mukaan perussuomalaisilla on riveissään aika vähän älymystönaisia .
Ahtisaaren lausunnon takana on ajatus , että jätkämiesten huoli maailmanmenosta olisi jotenkin vähäarvoisempaa kuin älymystönaisten näkemykset .
Yhteiskuntaa ei voi kuitenkaan rakentaa vain älymystönaisten opeilla .
On erikoista puhua moniarvoisesta yhteiskunnasta , jos samaan aikaan todetaan , että jonkin ihmisryhmän puheita ei kannata kuunnella .
Kahtiajaon yhteiskunnassa tällainen erikoisuus on enemmän sääntö kuin poikkeus .
Monille riittää , että jonkin asian takana on gallupin mukaan 51 prosenttia kansalaisista .
Silloin voidaan todeta , että ” enemmistö suomalaisista kannattaa asiaa ” .
Keskustelua gallupien lisäksi
Yhä useammin kannattaisi pohtia , miksi 49 prosentin vähemmistö on eri mieltä .
Kahtiajaon yhteiskunnassa tätä keskustelua käydään liian vähän .
Siksi monet ongelmat jäävät kytemään ja räjähtävät silmille muodossa tai toisessa .
Tämän räjähdyksen välttämiseksi keskustelua esimerkiksi maahanmuutosta pitäisi lisätä eikä vähentää .
Siinä keskustelussa ydinkysymys ei ole gallup-henkinen " kannatatko maahanmuuton lisäämistä ? ”
Ikääntyvä Suomi tarvitsee joka tapauksessa lisää maahanmuuttajia .
Keskustelun pitäisi mennä monimutkaisiin yksityiskohtiin , joita gallupeilla ei pysty kartoittamaan .
Pitäisi puhua muun muassa koulutuksesta , työelämästä ja asumisesta .
Lisäksi siinä pitäisi huomioida maahanmuuttajien ohella myös suomalaiset .
Perussuomalaiset ovat tehneet Suomelle eräänlaisen palveluksen nostaessaan maahanmuuton keskustelunaiheeksi .
Puolue voisi tehdä toisen palveluksen laajentamalla keskustelua kehittävään suuntaan , sillä nyt puheet ovat sisältäneet enemmän kritiikkiä kuin ratkaisuja .
Kansanedustaja Jussi Halla-ahon ” demari on matelija ” -lausunto on tässä mielessä erittäin kehno aloite .
