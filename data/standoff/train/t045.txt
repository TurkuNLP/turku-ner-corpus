Helsinki-Tallinna -ennätys : lähes miljoona matkaa
Helsingin ja Tallinnan välisessä laivaliikenteessä on tehty kaikkien aikojen ennätys .
Yhdessä kuukaudessa pääkaupunkien välillä on tehty yli 900 000 matkaa .
Tallinnan ja Helsingin välisessä liikenteessä tehtailtiin heinäkuussa liuta ennätyksiä .
Ensimmäisenä niistä ehätti kertomaan ahvenanmaalainen Eckerö Line .
Eckerö Linen Nordlandialla ja Translandialla kulki heinäkuussa 130 005 matkustajaa , joka oli seitsemän prosenttia enemmän kuin edellisenä ennätyskuukautena vuosi sitten .
Viking XPRS teki niin ikään ennätyksensä .
Se kuljetti 221 079 matkustajaa , joka oli 5,1 prosenttia enemmän kuin viime vuonna vastaavana aikana .
Keskimääräinen matkustajamäärä oli 1800 per lähtö .
Hurjimmat luvut löi tiskiin Tallinnan pörssissä noteerattu Tallink Group .
Se kertoo laivojensa kuljettaneen Tallinnan reitillä yhdessä kuukaudessa yli puoli miljoonaa matkustajaa .
Tallinkin tarkka luku oli 520 244 matkustajaa , jossa oli kasvua edellisvuoteen kymmenen prosenttia .
Jo kesäkuussa Tallinkilla oli sama kasvutahti .
Tuolloin Star , Superstar ja Baltic Princess -alukset kuljettivat Helsingin ja Tallinnan välillä 395 614 matkustajaa .
Kun mukaan luetaan kahdella katamaraanilla operoiva Linda Line varustamo , heinäkuun matkustajien kokonaismäärä nousi yli 900 000:een .
Tilastoluku kertoo yhdensuuntaisten matkojen määrä , joten liikkeellä olleiden matkustajien määrä oli runsas 450 000 .
Ainakin suomalaiset tuntuvat vaihtaneen Tukholman Tallinnaan kiinnostavimpana risteilykohteena .
Tilastokeskuksen keskiviikkona julkistamien lukujen mukaan Ruotsiin risteilleiden määrä putosi kesäkuussa viidenneksen , kun ulkomaanmatkat kokonaisuudessaan lisääntyivät yhdeksän prosenttia viime vuodesta .
Tallinna on tänä vuonna Turun ohella Euroopan kulttuuripääkaupunki .
