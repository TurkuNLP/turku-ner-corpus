Espanjassa kriisikokous – Tremonti tapasi Junckerin
Espanjan ja Italian johtajat yrittävät kuumeisesti saada maita uhkaavan markkinoiden paniikkireaktion kuriin .
Espanjan hallitus ilmoitti , että pääministeri Jose Luis Rodriguez Zapatero keskeytti tiistaina alkaneen lomansa ja palasi Madridiin keskiviikkoaamuna .
Zapatero pitää ministereidensä kanssa kriisikokouksen tilanteesta , uutistoimisto Bloomberg kertoi .
Zapatero tapaa vielä iltapäivän aikana valtiovarainministeri Elena Salgadon ja valtioneuvoston tiedottajan Jose Blancon .
Pääministeri aikoo myös tiedottaa tilanteesta poliittisille puolueille .
Zapatero lykkäsi tiistaina lomallelähtöään iltayhdeksään keskustellakseen muiden eurooppalaisten johtajien ja EU-komission kanssa .
– Se , että Zapatero on keskeyttänyt lomansa , osoittaa että tilanne on epätoivoinen , 4Cast-konsulttiyhtiön analyytikko Jo Tomkins sanoi uutistoimisto Reutersille .
Sijoittajat hermostuneet
Sijoittajien uusilta Espanjan lainoilta vaatima korko on alkanut lähestyä seitsemää prosenttia eli samaa tasoa , joka nähtiin juuri ennen kuin Kreikalle , Portugalille ja Irlannille piti koota pelastuspaketit .
Kymmenvuotisten valtionlainojen tuottoprosentit nousivat tiistaina euroajan ennätyksiin : Espanjassa 6,42 prosenttiin ja Italiassa 6,26 prosenttiin .
Pääministeri Silvio Berlusconi ilmoitti pitävänsä tänään kaksi puhetta vakuuttaakseen kansalaiset ja sijoittajat siitä , että Italia pystyy estämään ajautumisen velkakriisin uudeksi uhriksi .
Italian valtiovarainministeri Giulio Tremonti tapasi keskiviikkona Luxemburgin pääministerin ja euromaiden valtiovarainministereiden ryhmän puheenjohtajan Jean-Claude Junckerin .
Juncker kertoi , että keskustelussa käsiteltiin " kaikkia ongelmia " , joita seitsemäntoista euromaan ryhmällä on vastassaan .
Tremonti puolestaan kuvasi keskustelua " pitkäksi ja hedelmälliseksi " .
