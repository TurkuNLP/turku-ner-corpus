Näin tyhmäilet itsesi syvemmälle velkasuohon
Lomalla viini virtaa ja visa vinkuu .
Syksyn alkaessa tilit näyttävät miinusta , ja eteismatolla odottaa perintätoimiston kirje poikineen .
Siitä on hyvä aloittaa velkaantumisen kierre .
Taloussanomat kokosi viisi varmaa vinkkiä , joilla tyhmyri taituroi itsensä yhä syvemmälle velkasuohon .
Talous- ja velkaneuvojien vastaanotolla puhelin alkaa näinä päivinä piristä kiihtyvää tahtia : kesälomien loppu ja alkusyksy ovat velkaneuvojille vuoden kiireisintä aikaa .
Tänä syksynä yhteydenottojen tahti voi olla entistäkin kovempi .
Vuoden ensimmäisellä puoliskolla yksityishenkilöiden maksuhäiriömerkintöjen määrä oli selvässä kasvussa .
Myös käräjäoikeuksien käsittelemien velkajärjestelyhakemusten määrä oli alkuvuonna aiempaa suurempi .
Velkaa on helppo kerryttää , mutta siitä eroon pääseminen voi olla vuosien työ , sanoo Helsingin talous- ja velkaneuvonnan yksikön päällikkö Pekka Mäki .
Hän ja muut velkaantumisen asiantuntijat kertovat Taloussanomille viisi tyhmyyttä , jolla velkaantunut ajaa itsensä yhä syvemmälle velkasuohon .
1. Kiellä kolmesti , viivyttele ja unohda
Velkaantuneen pahin virhe on ongelman kieltäminen ja sen hoitamisen viivyttely .
Kun velkataakka kasvaa , luottokorttilaskuja ja perintäkirjeitä ei viitsitä enää edes avata .
Laskupino pöytälaatikossa paisuu .
Korkokulut juoksevat .
– Moni uskoo sokeasti pärjäävänsä omin avuin .
Pahalta velkaongelmalta voitaisiin kuitenkin usein välttyä , jos yhteyttä velkojiin ja velkaneuvontaan pidettäisiin ajoissa , Pekka Mäki sanoo .
Myös Nordean yksityistalouden ekonomisti Anu Numminen pitää velkaongelman kieltämistä kierteen varmimpana alkuna .
– Ongelman kärjistymisen voisi monessa tapauksessa välttää tarttumalla härkää sarvista heti , kun ensimmäiset merkit ongelmista ilmenevät .
Numminen muistuttaa , että velkaongelmiin voi joutua , vaikka oma taloudenpito olisi asianmukaista .
Joskus riittää äkillinen muutos elämäntilanteessa , esimerkiksi avioero , työttömäksi joutuminen tai sairastuminen .
– Myös tällaisessa tilanteessa tulevaa pitäisi jaksaa ennakoida ja ottaa yhteyttä velkojiin mahdollisimman nopeasti .
Pankit voivat tulla melko helposti vastaan asuntovelan ja muiden luottojen hoitamisessa .
Asiat mutkistuva kuitenkin heti , jos henkilössä on esimerkiksi maksuhäiriömerkintä tilillään , hän muistuttaa .
Maksuhäiriömerkinnän saaneen henkilön on vaikeaa saada esimerkiksi pankkilainaa ilman takaajaa .
Myös luottokorttien saaminen ja esimerkiksi asunnon vuokraaminen vaikeutuvat selvästi .
2. Ota vielä yksi pikavippi
Velkaongelmasta kärsiviä on Suomessa tuhansia .
Tarkkaa lukua tietää tuskin kukaan .
Osviittaa antavat tilastot maksuhäiriöistä .
Asiakastiedon rekisterissä on tällä hetkellä yhteensä jo 330 000 suomalaisen tiedot .
Velkaantuneiden määrästä kertovat myös tilastot velkajärjestelyistä .
Yksityishenkilöiden velkajärjestelyhakemuksia käsitellään käräjäoikeuksissa vuosittain noin 3 000 kappaletta .
Suomalaisia ylivelkaantumistapauksia yhdistää se , että eri velkojen määrä on suuri .
Vuonna 2010 keskimääräinen velkasuhteiden määrä ( mediaani ) oli 15 ja summa yhteensä noin 30 000 euroa .
Velat kertyvät useimmiten useista maksamattomista laskuista sekä vipeistä ja kulutusluotoista , osoittaa Oikeuspoliittisen tutkimuslaitoksen talous- ja velkaneuvonnan asiakkaista hiljattain tekemä selvitys .
Nordean Anu Nummisen mukaan tyypillinen velkaantuneen virhe on , että erääntyviä laskuja yritetään hoitaa aina vain uudella lainalla , pahimmassa tapauksessa kalliilla ja helposti saatavalla pikavipillä .
Pikalainoissa todellinen vuosikorko nousee helposti satoihin , joskus tuhanteenkin prosenttiin .
Pankit taas tarjoavat luottoja useimmiten yksinumeroisilla korkoprosenteilla .
Myös korttiluottojen korot ovat pikavippien korkoja pienempiä .
3. Maksa yhtä velkaa , unohda muut
Velkaantunut voi pahentaa omaa tilannettaan selvästi myös unohtamalla kokonaiskuvan ja keskittymällä yhden velan hoitamiseen .
– Monesti näkee , että velkaantunut henkilö keskittyy hoitamaan jotakin yhtä tiettyä velkaa ja unohtaa samalla kaiken muun , Helsingin talous- ja velkaneuvonnan Pekka Mäki sanoo .
Taustalla voi tällöin olla esimerkiksi huoli siitä , että velka kaatuu takaajan vastuulle , hän arvelee .
Mäen mukaan paras lääke on laatia selvä budjetti .
Sen voi tehdä esimerkiksi parin edellisen ja parin tulevan kuukauden tuloja ja menoja tarkastelemalla : paljonko rahaa tulee kuukaudessa sisään ja paljonko velkoja on maksettavana .
– Sitten vain pitää ottaa rohkeasti yhteys velkojiin tai perintätoimistoon .
Jopa ulosottomiehen kanssa voi nykyisin sopia ja keskustella asioista , Mäki sanoo .
Kun kokonaiskuva on hallussa , kannattaa velat laittaa tärkeysjärjestykseen .
Kuluttajavirasto ohjeistaa hoitamaan terveyteen , asuntoon ja ruokaan liittyvät maksut ensin , esimerkiksi puhelimen ja auton vasta tämän jälkeen .
Syy on selvä .
Laiminlyönnit päivittäiseen elämään liittyvissä menoissa voivat tuntua hyvin nopeasti .
Sähkö voidaan katkaista tietyissä tapauksissa jo , kun lasku on viisi viikkoa myöhässä .
Vuokranantajalla on puolestaan oikeus tietyin ehdoin purkaa vuokrasopimus , jos maksua ei suoriteta sovitussa ajassa .
4. Pelaa , voit saada pikavoiton
Suurituloisimpien suomalaisten joukkoon on viime vuosina noussut useita pokeriporhoja .
Miljoonat viuhuvat ja maine kasvaa .
Nordean Nummisen mukaan pelaamisinto näkyy nykyisin myös tavallisten suomalaisten velkaongelmien taustalla .
Syynä voivat olla nettipokerin ja muiden pelien saama huomio ja pelaamisen helppous .
Ongelma tunnistetaan myös peliongelmissa auttavassa Peluurissa .
Peluurin auttavaan puhelimeen tulleet yhteydenotot ovat viime vuosina liittyneet yhä useammin juuri nettipelaamiseen , kertoo kehittämispäällikkö Mari Pajula .
Tuntuma on hänen mukaansa , että nettipelaamisen yleistyttyä myös puhelimeen soittavien asiakkaiden velkamäärät ovat kasvussa .
– Netissä rahan häviäminen on helpompaa , koska panokset ovat suuria .
Esimerkiksi kolikkoautomaateilla panokset pysyvät pieninä , ja suuren velan kerryttäminen on vaikeampaa , Pajula sanoo .
5. Syyllisty tästä artikkelista hiukan lisää
Velkojen hoito viivästyy ja velkaongelma pahenee usein yhdestä ja samasta syystä : velka on suomalaiselle häpeä .
Tästä syystä esimerkiksi pelivelat tai maksuhäiriö halutaan usein salata läheisiltä , kuten puolisolta .
Pian myös perheriidan ainekset ovat koossa .
Nordean Anu Numminen muistuttaa , että häpeä kannattaa koettaa unohtaa , olipa velkaantumisen syy mitkä hyvänsä .
Syyllistyminen vain pahentaa ongelmaa .
Kulutusluottoja antaville yrityksille ja pankeille velkaongelmat ovat arkea , ja niistä voi neuvotella sen enempää pelkäämättä .
– Kukaan ei varmasti ole yritykselle ensimmäinen maksujensa kanssa vaikeuksissa oleva asiakas , Numminen sanoo .
