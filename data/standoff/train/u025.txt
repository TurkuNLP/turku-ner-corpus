Siitepölypäiväkirja allergikkojen avuksi
Maksuttoman palvelun avulla käyttäjä voi arvioida allergiaoireidensa yhteyttä siitepölymääriin .
Siitepölypäiväkirja on uusi netin kautta käytettävä maksuton palvelu , johon voi tallentaa tietoja allergiaoireiden voimakkuudesta päivittäin .
Palautteena saa kuvaajan , josta voi todeta kuinka omat oireet vaihtelevat ja miten ne ovat yhteydessä siitepölymääriin .
Lisäksi voi arvioida omaa herkkyystasoaan esimerkiksi yhdessä hoitavan lääkärin kanssa .
Siitepölypäiväkirjan Suomen-osuudesta vastaa Turun yliopiston aerobiologian yksikkö .
– Tavoitteena on tieteellinen tutkimus ja siitepölytiedotteiden kehittäminen .
Siitepölypäiväkirjan avulla voidaan vertailla eroja oirekynnysarvoissa eri ihmisten sekä alueiden välillä ja tarkentaa eri allergiakasvien oirekynnysarvoja , projektitutkija Mervi Oikonen kertoo .
Samastakin määrästä siitepölyä eri ihmiset voivat saada eri tavalla allergiaoireita .
Siitepölypäiväkirja tuottaa kuvaajan allergiaoireista verrattuna ilman todellisiin siitepölymääriin ja siitä voi itse arvioida , kuinka herkkä on saamaan oireita .
Tallentamalla päivittäin tiedon yleisestä terveydentilasta voi myöhemmin arvioida kuinka paljon allergiaoireet vaikuttivat terveydentilaan ja sitä kautta omaan elämänlaatuun .
Päivittäin käytetystä allergialääkityksestä voi tulostaa lääkitystä ja oireita vertailevan kuvaajan .
Sen voi ottaa mukaan allergiaa hoitavan lääkärin vastaanotolle , ja pohtia yhdessä , kuinka hyvin lääkitys toimii allergiaoireisiin .
Siitepölypäiväkirjan käyttö on vapaaehtoista ja maksutonta , ja käyttäjäksi rekisteröidytään nimettömänä .
Rekisteröitymiseen tarvitaan vain toimiva sähköpostiosoite .
Esimerkiksi vanhemmat voivat täyttää päiväkirjaan lapsensa allergiaoireita , jos lapsella on oma sähköpostiosoite .
Palvelu on käytössä siitepölykauden aikana ja sitä voi käyttää haluamansa ajan , mutta mitä pidemmältä jaksolta antaa tietoja , sitä luotettavampia tulokset ovat .
Palvelusta saa halutessaan tilata sähköpostiinsa muistutuksia .
Siitepölypäiväkirja on yhteiseurooppalainen tutkimushanke , jonka ohjelmisto on kehitetty Itävallassa .
Päiväkirjaa voi käyttää suomeksi ja useilla muilla kielillä .
Huhtikuun aikana laaditaan myös ruotsinkielistä versiota .
Siitepölypäiväkirja löytyy osoitteesta www.pollendiary.com
