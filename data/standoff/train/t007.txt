Kiinasta paljastui vale-Ikea
Ikea avasi 43 000 neliön liikeen Pekingiin 2006 .
Kiinasta löytyi tavaratalo , joka jäljittelee voimakkaasti ruotsalaisen tavarataloketjun Ikean myymälöitä .
Ikea on ryhtynyt asiassa oikeustoimiin .
Kiinasta löytyi jo aiemmin teknologiavalmistaja Applen myymälöiden kopioita .
Kiinan Kunmingissä sijaitseva 11 Furniture -huonekalutavaratalo jäljittelee silminnähden ruotsalaisen Ikean myymälöitä .
Ruotsalaisen Dagens Nyheterin tietojen ja kuvien mukaan myymälä on samalla tavalla sisustettu kuin Ikean tavaratalot , esillepano muistuttaa Ikeaa , keltasininen väritys on sama ja jopa ostoslistan tekemiseen tarkoitetut pienet lyijykynät on kopioitu Ikealta .
Tavaratalo on nelikerroksinen ja 10 000 neliömetrin suuruinen .
Ikean maailmanlaajuista franchise-toimintaa pyörittävä Inter Ikea Systems on käynnistänyt oikeustoimet kiinalaisyritystä vastaan .
– Ikealle on erittäin tärkeää suojella tavaramerkkiään niin , että asiakkaat voivat olla varmoja saavansa tismalleen sitä , mitä Ikea edustaa .
Jos muut toimijat kopioivat meidän konseptin , siitä voi olla haittaa tavaramerkillemme , Ikean tiedottaja Ylva Magnusson sanoi DN:lle .
Inter Ikea Systemsillä on ongelmaan myös lääke tiedossa .
– Parasta , mitä voimme tehdä estääksemme vastaavat tapaukset tulevaisuudessa , on avata useita Ikea-tavarataloja lisää ja laajentaa Ikean tuotteiden saatavuutta , yhtiö kirjoittaa tiedotteessaan .
Ikea on ollut Kiinan markkinoilla vuodesta 2003 .
Sillä on maassa yhdeksän tavarataloa ja suunnitelmia laajentumisesta .
Kunmingin lähellä ei kuitenkaan ole Ikeaa .
Kunmingistä löytyi heinäkuussa myös teknologiavalmistaja Applen myymälöitä sisustuksellaan , esillepanollaan ja suunnittelullaan jäljitteleviä myymäläkopioita .
Ne on kuitenkin jo suljettu Kiinan viranomaisten toimesta .
