Kreikan apupaketti luo uusia sääntöjä EU:lle
" Yhteistä talouspolitiikkaa täytyy olla enemmän " , Ville Itälä sanoi politiikan tutkimuksen laitoksen järjestämässä EU-paneelikeskustelussa .
Keskustelussa palattiin vapun jälkeiseen arkeen puhumalla talousvaikeuksiin vajonneelle Kreikalle vahvistuneesta talousapupaketista sekä tilanteen kirvoittamista kysymyksistä liittyen EU-politiikan tulevaisuuteen .
Keskusteluun osallistunut eurokansanedustaja Ville Itälä ( Kok. , EPP ) sanoi Kreikan tilanteen hallitsevan koko Euroopan politiikkaa .
− Kyse ei ole vain yksittäisestä kansantaloudesta , jota joko autetaan tai ei auteta .
Nyt luodaan säännöt , jotka tulevat käyttöön , jos muut maat joutuvat samaan tilanteeseen .
Ville Itälän ( kuvassa vasemmalla ) mukaan Suomessa ei keskustella riittävästi EU-asioista .
− Suomessa EU on joko niin paha , että siitä pitää erota , tai niin hyvä , että sitä ei voi kritisoida .
Tilaisuudessa keskusteltiin myös mekanismeista , joilla Kreikan taloutta ja sen uudistumista voidaan valvoa .
− Tässä joudutaan menemään kohti liittovaltioprosessia .
Yhteistä talouspolitiikkaa täytyy olla enemmän , Itälä sanoi .
Professori Kari Liuhto Turun kauppakorkeakoulusta kertoi näkevänsä Kansainvälisen valuuttarahaston ( IMF ) puuttumisen Kreikan tilanteeseen välttämättömyytenä .
− Ketjureaktio on pakko estää , Liuhto sanoi .
Liuhto nosti Kreikan tapauksen yhteydessä esille kysymyksen siitä , miten Euroopan unionissa yleisesti sanktioidaan pelisääntöjen rikkomisesta .
Hän toivoi myös , että Kreikan kriisi ja muun EU:n suhtautuminen eivät ylibyrokratialla halvaannuttaisi esimerkiksi EMU-jäsenyyttä haikailevien Baltian maiden mahdollisuutta liittyä rahaliittoon .
Dosentti Marko Lehti toi keskustelussa esiin EU:n poliittisen legitimiteetin .
− Kokevatko kreikkalaiset , että isot EU-valtiot tulevat ja pakottavat heidät tekemään muutoksia ?
Levottomuudet ja mielenosoituksen kaduilla tulevat lisääntymään isoveli−pikkuveli -asetelmassa .
Dosentti Kimmo Elo vahvisti , että talouskriisit voivat muuttua poliittisiksi kriiseiksi .
Panelistit näkivät Lissabonin sopimuksen mahdollisuutena demokratian ja parlamentarismin vahvistamiselle legitimiteettiongelmissa .
− Legitimiteetti saattaa kyseenalaistua , mikä on jäänyt keskustelussa liian vähälle huomiolle .
Kyse ei ole pelkästä taloudenpidosta .
Kriisissä on voimakkaasti mukana Euroopan unionin poliittinen toiminta ja poliittinen tulevaisuus .
Elo mainitsi ongelmana myös eriaikaisuuden Euroopan unionin rakenteiden kehittymissä .
− Taloudessa on sisämarkkinoissa menty hurjasti eteenpäin .
Toisaalta yhteiset pelisäännöt laahaavat jäljessä .
