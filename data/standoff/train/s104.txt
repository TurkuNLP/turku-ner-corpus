Yritysesittely : Accenture oy
Konsultti ei toimistoa kaipaa
Helsingin rautatieasema kivimiehineen huhtikuisena iltapäivänä .
Ihmisiä kiirehtimässä junaan , maleksimassa aseman kahviloissa ja puistelemassa matkan pölyjä yltään .
Mutta mitä ihmettä ?
Ihmismassan seassa kohti Elielinaukiota suuntaa kaksi Filen toimittajaa , jotka suuntaavat välillä karttaa vilkuillen , mutta silti päämäärätietoisen oloisesti kohti Ruoholahtea .
Kyseessä täytyy olla jotain erityistä , jos kaksi turkulaisen ainejärjestölehden toimittajaa on eksynyt Länsi-Venäjälle asti jutuntekoon .
Vaan ehkä Suomen parhaaksi työpaikaksi väitetyn firman kutsusta voi vaivautuakin vähän kauemmaksi Aurajoen rantamilta .
Riku Ruotsalainen ja Ville Säkö ottavat meidät vastaan Accenturen Helsingin toimipisteen ala-aulassa .
Kaappaamme matkaan kahvia , voileipää ja limonadipullot ja istahdamme pöydän ääreen turinoimaan .
Syömisten ja juomisten jälkeen pääsemme itse asiaan eli kuulemaan , mikä oikein on Accenture -niminen firma , ja miksi moinen pulju voisi Filen lukijoita kiinnostaa .
Kasvu on kovaa
Heti alkuun selviää , että mistään ihan pienestä nyrkkipajasta ei ole kyse .
Accenturella on toimipisteitä 49 maassa , ja kaikkiaan firman palkkalistoilla olevien ihmisten määrä huitelee 175 000 nurkilla .
Suomessa väkeä on artikkelin kirjoitushetkellä reilut tuhat , mutta määrä on kovassa nousussa , ja vuoden 2008 aikana onkin tarkoitus palkata kokonaista 350 uutta ihmistä .
Toimipisteitä kotimaan kamaralta löytyy kolme , Helsingistä , Espoosta ja Tampereelta .
Vaan mitä Accenturella sitten on globaalille asiakaskunnalleen tarjota .
Ruotsalainen ja Säkö selittävät , että Accenturen toiminta jakaantuu karkeasti kolmeen osaan : liikkeenjohdon konsultointiin , järjestelmäintegraatio- ja teknologiakonsultointiin ja ulkoistuspalveluihin .
Molemmat haastateltavamme tekevät konsultin hommia lähinnä ensimmäisen alueen parissa , mutta toiminnan rajat ovat kuulemma usein häilyviä .
Accenturen asiakkaita ovat mm. niin monien tuntemat suuryritykset kuin julkiset toimijatkin .
Suomalaisista asiakkaista sen kummempia yksityiskohtia mainitsematta keskustelussa vilahtavat mm. Nokia , Fortum , VR ja Puolustusvoimat .
Asiakkaiden monipuolisuus on valjastettu yhtiön eduksi .
” Kun työskentelee erilaisten projektien kanssa , on mahdollista viedä toimialarajojen ylitse ulottuvaa tietoa asiakkaille ” , Turun kauppakorkeakoulusta valmistunut ja sen jälkeen IT-laitoksella opiskellut Säkö sanoo .
Mitä sinä haluaisit ?
Työskentelyä Accenturen leivissä molemmat haastateltavat kehuvat monisanaisesti .
Miesten mukaan vastuuta annetaan nuoremmillekin työntekijöille eivätkä pomot ole koko ajan olan takana komentamassa .
” Kun kaikki ovat asiantuntijoita , ei tiukan hierarkkiselle organisaatiolle tilaa ” , Otaniemestä valmistunut Ruotsalainen toteaa .
Molemmat kertovat työskentelevänsä pääosin eri asiakkaiden tiloissa , yleensä pääkaupunkiseudulla .
Ulkomaillekin päätyy usein , joko töiden tai koulutusten muodossa .
Ruotsalainen kertoo kiertäneensä pelkästään viime syksyn aikana kymmenkunta maata .
Konsultin hommiin ehtii viikon aikana sisältymään mm. palavereja , sähköpostin paiskontaa , puhelimessa roikkumista , telekonferensseja , workshoppeja ja tietenkin elintärkeitä lounashetkiä asiakkaiden kanssa .
Sekä Ruotsalainen että Säkö kehuvat vuorotellen myös Accenturessa käytössä olevaa uramallia .
Ensinnäkin sen sijaan , että työntekijöitä komennettaisiin milloin mihinkin projektiin , saa usein kuulla kysymystä ” mitä haluaisit tehdä ? ” , ja työntekijän toiveita myös oikeasti kuunnellaan .
Lisäksi kyynärpäätaktiikalla ei kuulemma Accenturella urallaan etene .
” Toista auttamalla pärjää itsekin paremmin ” , Ruotsalainen summaa .
Nerokkainkin huippuosaaja aloittaa Accenturella uramallin alkupäästä , mutta vastineeksi ura etenee vuosien mittaan tasaisesti ja ennakoitavasti , ja sama koskee palkkapussia .
Työntekijältä Accenturella vaaditaan Ruotsalaisen ja Säkön mukaan jatkuvan oppimisen tarpeen hyväksymistä ja myös halua kehittää itseään jatkuvasti .
12-tuntisiksi venyviä päiviä ei suosita , mutta välillä itse kunkin täytyy olla valmis joustamaan ajastaan .
Accenturella ylitöistä pidetään tarkkaa kirjaa ja niistä oikeasti maksetaankin .
Näin ei kuulemma ihan kaikkialla toimita .
” Hyvät työntekijä halutaan mieluummin pitää firmassa kuin jossain tietyssä projektissa , jossa hän ei jostain syystä haluaisi olla ” , Säkö toteaa .
Konsultin hommiin taloon tähtäävälle tärkeitä piirteitä ovat Säkön mukaan etenkin esiintymistaito ja halu projektiluontoiseen työskentelyyn , mutta myös tutkintopapereita ja arvosanoja katsotaan .
Järjestelmäasiantuntija hyötyy samoista asioista , mutta sen lisäksi tulee löytyä halua keskittyä johonkin tiettyyn osa-alueeseen , kuten ohjelmointiin , tietokantoihin tai testaukseen .
Sosiaalisuudesta on apua , mutta hiljaisen koodarinkin konsulttikaksikko vakuuttaa voivan pärjätä .
Pick a seat , any seat
Accenturen mannekiinin Tiger Woodsin komistamien Powerpoint-kalvojen ihmettelyn jälkeen lähdemme tekemään kiertokäynnin accenturelaisten työtiloihin muutamaa kerrosta ylempänä .
Koska suurin osa työntekijöistä tekee enimmät duuninsa asiakkaiden tiloissa , ei juuri kenelläkään toimitusjohtajaa lukuun ottamatta ole omaa toimistoa .
Sen sijaan talon ylimpien kerrosten kätköistä paljastuu lukuisia neuvotteluhuoneita , puhelinkoppeja rauhallisia puheluja kaipaaville sekä useita kirjaston lukusalilta näyttäviä tiloja .
Harvakseltaan kotipesässä vierailevilla accenturelaisilla ei ole ollenkaan omaa työpistettä , vaan tarvittaessa kannettavan tietokoneen mukana kulkeva työpiste perustetaan mille tahansa vapaalle paikalle .
Väljissä ja moninaisilla kirkkailla väreillä sisustetuissa tiloissa jotkut ovat selvästi istuneet samalla paikalla pidempäänkin , kun taas toiset ovat kuin läpikulkumatkalla : tänään tällä tuolilla , huomenna jossain muualla .
Normaalimmankin näköistä toimistotilaa talosta löytyy , mutta niissä työskentelevät lähinnä erilaisten tukitoimintojen , kuten laskutuksen ja henkilöstöhallinnan parissa työskentelevät ihmiset .
Kierroksen jälkeen palaamme takaisin alakertaan .
Tiedustelemme isänniltämme , että noinkohan Accenturella mahtaisi tulevaisuudessa olla toimipiste Turussakin .
Vastaus on varovainen .
” Asiakkaamme ovat pääosin suuria yrityksiä , jotka ovat keskittyneet tänne pääkaupunkiseudulle .
Turussa sellaisia ei paljoa ole ” , Ruotsalainen toteaa .
” Jos esimerkiksi Turkuun perustettaisiin uusi yksikkö , se tulisi erikoistumaan johonkin tiettyyn toimintamme alueeseen . ”
Reilusti verkon kautta
Jos kuitenkin näkee voivansa tehdä tulevaisuudessa töitä pääkaupunkiseudulla , on Accenturella kova tarve löytää uusia osaajia .
Itseään voi tyrkyttää verkosta löytyvällä lomakkeella .
Kesätöiden perässä epätoivoisesti kymmeniä verkkolomakkeita täyttäneille kyseinen tapa tuskin tuo mieleen hyviä muistoja , mutta Ruotsalaisen mielestä järjestely on hyvä .
” Kaikki työpaikat täytetään sitä kautta , joten menettely on sama kaikille , eikä paikkoja jaeta pöydän alta tutuille tai sukulaisille . ”
Jos hakija näyttää lupaavalta , pyydetään hänet esittelemään itsensä paikan päällä , minkä lisäksi työnhakijaa odottaa kaksi noin tunnin mittaista haastattelua .
Mikäli kaikki menee hyvin , myöhemmin on tiedossa vielä toinen haastattelukierros , ja jos senkään jälkeen ei ole onnistunut vakuuttamaan haastattelijoita olemattomista kyvyistään , voi työsopimus olla kourassa hyvinkin pian .
Mikäli ei ole vielä etsimässä vakituista duunia , myös lopputöiden tekijöille ja kesäduunareille löytyy hommia .
Säkö muistelee oman rekrytointiprosessinsa sujuneen esimerkillisen rivakkaan .
” Helmikuun alussa pistin useita hakemuksia menemään eri firmoihin .
Accenturelta soitettiin takaisinpäin viikon sisällä ja työt aloitin jo huhtikuun alussa .
Sen sijaan eräästä toisesta firmasta soitettiin takaisin toukokuussa ja kolmannesta paikasta vasta kesäkuussa . ”
Filen toimittajat alkavat jo epäillä kehujen vyöryä .
Vaikka Accenture onkin valittu kahdesti peräkkäin Great Place to Work Institute Finlandin järjestämässä tutkimuksessa Suomen parhaaksi työpaikaksi suurten yritysten sarjassa , ei kai työ aina voi olla pelkkää ruusuilla tanssimista ?
Kai jotain negatiivistakin sanottavaa löytyy ?
” Joskus on toki joustettavasta omasta ajastaan , kun deadline painaa päälle ” , Ruotsalainen toteaa yhdeksi työn miinuspuoleksi .
” Silloin tällöin täytyy myös tehdä hommia jossain perustylsässä proggiksessa , joka ei sillä hetkellä nappaisi ollenkaan ” , toteaa Säkö puolestaan .
” Vaan jonkunhan nekin työt on tehtävä . ”
