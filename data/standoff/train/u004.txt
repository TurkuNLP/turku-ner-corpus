Lönnrot-mitali ksylitolin kehittäjälle
Loimaalla tiistaina pidetyssä vuosijuhlassaan Varsinais-Suomen Kulttuurirahasto jakoi maakunnan tieteelle ja taiteelle apurahoja yhteensä lähes 900 000 euroa .
Profesori Kauko Mäkiselle ojennettiin Elias Lönnrot -mitali .
Professori Kauko Mäkinen sai Elias Lönnrot –mitalin ansioistaan ksylitolin löytämisessä ja suomalaisen elintarviketutkimuksen kansainvälistämisessä .
Palkinnon ojentanut Suomen Kulttuurirahaston asiamies Juhani Putkonen totesi Kauko Mäkisellä olleen ratkaiseva vaikutus ksylitolin voittokulkuun maailmalla .
Ksylitolin hammasterveyteen vaikuttavat ominaisuudet todettiin 1970-luvulla professori Arje Scheininin ja Kauko Mäkisen johdolla Turun yliopistossa tehdyissä tutkimuksissa : kun muut makeutusaineet lisäsivät hammaskariesta , ksylitoli osoittautui kariesta ehkäiseväksi .
Myöhemmät tutkimukset ovat osoittaneet ksylitolilla olevan muitakin terveyttä edistäviä vaikutuksia .
Kauko Mäkisellä on ollut ratkaiseva vaikutus ksylitolin voittokulkuun maailmalla .
Hän oli ideoimassa ja ohjaamassa töitä , joissa osoitettiin , että ehkäistäessä kariesta fluorilla ksylitolista saadaan selvää lisähyötyä .
Muun muassa nämä tutkimukset ovat olleet tärkeitä ksylitolin hyväksymiselle länsimaissa .
Mäkinen on luennoinut ksylitolista ympäri maailmaa , ja esimerkiksi Koreassa ja Japanissa ksylitoli on jo toistakymmentä vuotta ollut yhtä tunnettu kuin Suomessa .
Nykyisin ksylitolia myydään yli 35 maassa .
Turun yliopiston tutkijat olivat vahvasti esillä V-S Kulttuurirahaston tämänvuotisten apurahojen saajina .
Apurahoja sai yhteensä 99 hanketta , joista 55 edustaa tiedettä , 40 taidetta ja 4 perustutkinto-opintoja .
Apurahat jakoi Varsinais-Suomen Kulttuurirahaston puheenjohtaja Riitta Pyykkö asiamies Paula Sjöblomin avustamana .
Kokovuotisen työskentelyn mahdollistavia , 21 000 euron apurahoja myönnettiin viisi ja puolivuotisia apurahoja 26 .
Kokovuotisen apurahan saivat kuvataitelija Sirpa Särkijärvi , kirjailija Leena Parkkinen ja filosofian maisteri Kati Miettinen sekä kasvatustieteiden tohtori Liisa Granbom-Herranen ja diplomi-insinööri Joona Marku .
Maakunnallisesti merkittäväksi hankkeeksi rahasto oli tänä vuonna valinnut Kuninkaantien muusikoiden toiminnan .
Rahasto tukee barokkiorkesteria ja kuoroa 30 000 euron apurahalla .
Kuninkaantien muusikot on yksi Turun kulttuuripääkaupunkivuoden viestinviejistä .
Kuninkaantien muusikot on ensimmäinen vakituisesti ja ammattimaisesti toimiva barokkiorkesteri ja kuoro Helsingin ulkopuolella , minkä vuoksi sen toiminta on paitsi maakunnan kannalta myös kansallisesti merkittävää .
Kuninkaantien muusikoiden taiteellinen johtaja on kapellimestari Markus Yli-Jokipii , joka perusti orkesterin yhdessä intendentti Sami Palsion kanssa syksyllä 2008 .
Loimaan Heimolinnassa pidetyn Varsinais-Suomen rahaston vuosijuhlan teema oli tänä vuonna ruokakulttuuri .
Juhlaesitelmän piti professori Kari Teräs aiheesta Elintarviketeollisuus , kansallinen kulttuuri ja globalisoituva maailma .
– Monet johtavat elintarviketehtailijat , kuten vuorineuvos Heikki Huhtamäki , ovat tukeneet voimakkaasti kansallista kulttuuria ja ajatelleet tuotantotoiminnan olevan ensi sijassa yhteiskunnan palvelemista , totesi Teräs .
