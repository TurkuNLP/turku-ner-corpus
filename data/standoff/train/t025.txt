Yhdysvallat putoaa ja niin tekee pörssikin
Helsingin pörssi on tänään jatkanut selvää laskuaan .
Myös muualla Euroopassa tunnelma on ollut alavireinen .
Aasiassakin tultiin tänään selvästi alaspäin .
Yhdysvaltain heikko taloustilanne painaa tunnelmia kaikkialla .
Yhdysvaltain velkakattokiistassa löytyi ratkaisu viime hetkillä .
Nyt osakesijoittajien huolena on taas maan talous , josta eilen saatiin uutta huolestuttavaa tietoa teollisuustuotannon kasvun hidastuttua heinäkuussa selvästi odotuksia enemmän .
Helsingin pörssin yleisindeksi OMXH oli kello 14.55 laskenut 1,8 prosenttia .
Painorajoitettu Cap-indeksi oli 1,9 prosenttia miinuksella .
Vaihtoa oli kertynyt 255 miljoonaa euroa , josta Nokiaa 50 miljoonaa euroa .
Nokian lisäksi vaihtokärjessä olivat UPM , Nokian Renkaat ja Metso .
Luottoluokitusyhtiö Standard & Poor's kertoi laskeneensa Nokian pitkien lainojen luokitusta yhdellä pykälällä tasolle BBB tasolta BBB+ .
Viime viikolla luokitusta pudotti Moody's .
Saksalainen talouslehti Handelsblatt uutisoi , että Nokia putosi neljänneksi Saksan älypuhelinmarkkinoilla .
Lehden mukaan taiwanilainen Android-valmistaja HTC kiri Nokian ohi .
Nokian osake oli laskenut 1,2 prosenttia 3,84 euroon .
Metsäjätti UPM kertoi , että se on saanut päätökseen metsäyhtiö Myllykosken oston .
UPM:n haltuun siirtyy seitsemän Myllykosken ja sen saksalaisen kumppanin Rhein Papierin painopaperitehdasta Suomessa , Saksassa ja Yhdysvalloissa .
Kaupan rahoittamiseksi UPM laskee liikkeeseen viisi miljoonaa uutta osaketta Myllykosken ja Rhein Papierin omistajille .
UPM:n osake oli laskenut 3,3 prosenttia .
Yhdysvaltalaispankki Goldman Sachs kertoi nostavansa Stora Enson sijoitussuosituksen tasolle " neutraali " , kun se aiemmin oli " myy " .
Stora Enson R-osakkeen kurssi oli laskumarkkinoilla vajonnut 2,1 prosenttia .
Öljynjalostaja Neste Oilin osake oli 4,2 prosentin laskussa .
Sveitsiläispankki Credit Suisse alensi eilen Nesteen osakkeen tavoitehintaa aikaisemmasta 13,6 eurosta 11,5 euroon .
Lääkevalmistaja Orion raportoi parantuneesta tuloksesta ja kasvaneesta liikevaihdosta huhti-kesäkuussa .
Yhtiön tulos koheni kulujen kasvusta huolimatta .
Tulos ylitti selvästi analyytikoiden odotukset .
Yhtiön B-osake oli 0,2 prosentin laskussa .
