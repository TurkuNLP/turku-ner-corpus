Merkittävä lahjoitus Turun yliopistolle
Turun kauppakamarin tytäryhtiö Turun Viestintäkamari Oy lahjoitti tiistaina 27.4. Turun yliopiston varainhankintaan 100 000 euroa .
Lahjoituksella halutaan tukea laadukasta varsinaissuomalaista opetus- ja tutkimustyötä , jota Turun yliopisto ja elinkeinoelämän kannalta erityisesti Turun kauppakorkeakoulu tekevät .
- Samalla toivomme lahjoituksen toimivan esimerkkinä alueemme elinkeinoelämälle , jotta yhdessä varmistamme yliopiston merkittävän ja kansainvälisen työn jatkumisen myös tulevaisuudessa , kertoo toimitusjohtaja Jari Lähteenmäki Turun kauppakamarista .
- On hienoa , että Turun kauppakamari on lähtenyt mukaan Turun yliopiston varainhankintakampanjaan sekä lahjoituksella että välittämällä tietoa jäsenyrityksilleen , Turun yliopiston vararehtori Tapio Reponen sanoo .
Turun yliopiston varainhankintakampanjan avulla kerätään varoja opetus- ja tutkimustoiminnan vahvistamiseksi .
Valtio antaa 2,5-kertaisen sijoituksen saatujen lahjoitusten päälle : yksi euro on 3,5 euroa yliopiston hyväksi .
Viestintäkamarin lahjoitus tuo siis 350 000 euroa yliopiston pääomaan .
