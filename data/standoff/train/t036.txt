AL : Kotitalousvähennys ei ole köyhien puuhaa
Kotitalousvähennys on keskituloisten ja vauraiden käyttämä etuisuus , Aamulehden teettämä kysely kertoo .
Hyvätuloiset ovat myös kärkkäimpiä tinkimään kotipalveluista ja remonteista , jos kotitalousvähennystä leikataan .
Kotitalousvähennys on etu , joka muuttuu käyttökelpoiseksi vasta , kun tulot ylittävät tietyn rajan .
Aamulehden Taloustutkimuksella teettämässä kyselyssä kotitalousvähennyksen käyttö kasvoi selvästi , jos talouden vuosittaiset bruttotulot nousivat yli 70 000 euron .
Yli 70 000 euroa vuodessa bruttona ansaitsevista talouksista 30 prosenttia käytti kotitalousvähennystä säännöllisesti ja 31 prosenttia oli joskus hyödyntänyt sitä .
50 000 – 70 000 euron talouksissa 17 prosenttia käytti vähennystä säännöllisesti ja 24 prosenttia oli joskus käyttänyt sitä .
Kotitalousvähennyksen käyttö vähenee , mitä niukemmin kotitalous ansaitsee .
Kun vuosittaiset bruttotulot putoavat alle 20 000 euron , vain viisi prosenttia hyödyntää kotitalousvähennystä säännöllisesti ja vain 6–7 prosenttia on joskus käyttänyt sitä .
Kyselyn mukaan vauraat ovat valmiita myös tinkimään kotitalousvähennykseen oikeuttavien töiden teettämisestä , jos kotitalousvähennykseen kosketaan .
Silti vain neljäsosa yli 70 000 euroa vuodessa ansaitsevista talouksista ilmoitti , että vähennykseen koskeminen vähentäisi haluja kotiavun käyttöön .
Tuloksia tulkitessa on hyvä muistaa , että 70 000 euron bruttovuosituloilla kotitalous on vielä keskituloinen , jos tulonsaajia on perheessä useampia .
Taloustutkimuksen tekemään kyselyyn haastateltiin reilua tuhatta suomalaista .
Tutkimuksen virhemarginaali on 2,5 prosenttia .
