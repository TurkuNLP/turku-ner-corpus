27 tuntia työtä .
Opintopiste on periaatteessa hyvin yksinkertainen asia .
Yksi piste vastaa noin 27 tuntia työtä .
Vuodessa Perttu Perusopiskelijan tulisi keräillä yliopiston käytäviltä mukaansa noin 60 opintopistettä .
Pisteitä tarkkaillaan , ja niiden kertymisen avulla seurataan opintojen etenemistä .
Erittäin simppeliä , kellään ei liene kysyttävää ?
Totuus ei ole aivan näin yksinkertainen , ja tämä tulee yliopistolla selväksi yleensä hyvin nopeasti opintojen alun jälkeen .
Tositilanne on nimittäin se , ettei kellään vaikuttaisi olevan juuri minkäänlaista yleispätevää käsitystä siitä , mitä tuo 27 tunnin työmäärä käytännössä tarkoittaa .
Mistä tiedetään , paljonko työtä tietty kurssi on opiskelijalta vaatinut ?
Tai edes kuinka paljon uutta asiaa hän on kurssilla oppinut ?
Kurssin todellisen laajuuden ja raskauden määrittäminen voi olla hyvinkin hankalaa , ja tilanteen tulkinnanvaraisuus voi johtaa erittäin mielenkiintoisiin lopputuloksiin .
Tarkastellaanpa hieman esimerkkejä :
1. Monille tiedekuntamme opiskelijoille rakkaan SPSS-ohjelmiston käyttökurssi : kaksi tuntia luennointia , kahdeksan tuntia harjoituksia .
Lopputulos : kaksi opintopistettä .
2. Poliittisen historian korvaava luentokurssi : 24 tuntia luentoja ja luentokuulustelu .
Lopputulos : jälleen kaksi opintopistettä .
3. Valtio-opin korvaava opetusseminaari : Kurssilla sovittava määrä tapaamisia , yhteensä noin 20 tuntia , sekä kurssin aikana tehtävä 10-20 sivun mittainen harjoitustyö , johon hankittava tutkimusmateriaali ja taustakirjallisuutta .
Jokaisen seminaarilaisen on palautettava jokaiselle tapaamiskerralle harjoitustyöstä eriasteisia versioita , jotka kaikki seminaarilaiset lukevat ja opponoivat .
Lopputulos : edelleen kaksi opintopistettä .
Olen vasta toisen vuoden opiskelija , joten ehkä ajattelukykyni on vielä hieman puutteellinen , mutta minun silmiini nuo kolme eri kurssia vaikuttaisivat jakavan opintopisteensä hyvin erilaisiin työmääriin perustuen .
Näiden esimerkkien lisäksi tiedekuntamme sisältä löytyy kyllä myös monia välimalleja opintopisteisiin vaadittavista työmääristä .
Eri kurssit eri oppiaineissa eivät toki ole täysin vertailukelpoisia .
Esimerkiksi valtio-opin perusopintoihin kuuluva luentokurssi vaatii takuuvarmasti eri määrän työtä ja panostusta riippuen siitä , onko kyseessä pää- vai sivuaineopiskelija .
Toisaalta myös pienet ja lyhyet kurssit voivat olla sisällöltään tarpeellisia , ja suppeudestaan huolimatta niistäkin on pakko antaa jotain pisteitä .
Lisäsekavuutta tilanteeseen tuo vielä käytettyjen opetustapojen moninainen kirjo .
Tämän kaiken huomioon ottaenkin törmää yliopistolla jatkuvasti tapauksiin , joissa saman oppiaineet samantasoisille opiskelijoille suunnatut kurssit vaativat selkeästi erilaisen työmäärän , mutta antavat työstä saman määrän opintopisteitä .
En halua vaikuttaa opiskelijalta , joka syyttää yliopistoa siitä , ettei saa opintojaan organisoitua ja ihmettelee kun opintopisteet eivät kartukaan itsestään .
Yliopisto-opiskelun ei mielestäni pidäkään olla liian helppoa , enkä siis sinänsä protestoi sitä , että pisteiden saamisen eteen joutuu välillä työskentelemään rajustikin ( vaikken toisaalta suoranaisesti vastustelisi jos opintopisteitä muutama kappale silloin tällöin minulle vain itsestään ilmestyisi ) .
On silti mielestäni ongelma , että tietystä työmäärästä saadut opintopisteet riippuvat oppiaineesta , tai vain kurssille sattuneesta opettajasta .
Opiskelu on kovaa työtä , ja opintojen suunnittelu vaatii aikaa ja vaivaa .
Erityisen vaikeaa tästä suunnittelusta tekee se , ettei etukäteen voi kovin helposti arvioida paljonko työtä yksi kurssi vaatii .
Ongelma korostuu opiskeltaessa sivuainetta , jonka opettajia ja yleisiä työtapoja ei vielä tunne .
Lopputuloksena on läjä keskeytettyjä kursseja .
Ja joskus myös kotona odottava kirje jossa Kela kyselee , miksei opintopisteitä kerry ?
Riittävän opintopistemäärän kasaan raapiminen vaikeutuu sitä mukaa , mitä pidemmälle opinnot etenevät .
Tällöin eri kurssien toisistaan eroavat työmäärät voivat johtaa siihen , että opiskelija valitsee itselleen ja opinnoilleen hyödyllisimmän tai yleisesti mielenkiintoisimman kurssin sijaan sen kurssin , josta tietää opintopisteitä helpoimmin irtoavan .
Tämä tuskin on erityisen suotava malli kenenkään mielestä .
Kysäisin taannoin Politiikan tutkimuksen laitoksella vaikuttavalta professori Timo Soikkaselta , mikä on hänen mielestään sopiva työmäärä vaadittavaksi yhden opintopisteen eteen .
Professori Soikkasen alkuperäinen vastaus ei ole painokelpoinen , mutta sisällöllisesti hän totesi , että on hänen mielestään hieman huono asia , että opiskelijoita vahditaan opintoihin upotetun työmäärän perusteella , kun pitäisi pyrkiä mittaamaan opiskelijoiden oppimista .
Olen samaa mieltä .
Ihannetilanteessa seurattaisiin vain opiskelijoiden oppimista .
Kuitenkin niin kauan kuin pysytään nykyisessä mallissa , jossa opiskelijan arvo mitataan kerätyillä opintopisteillä ( ja joista samalla myös riippuu opiskelijan toimeentulo ) , tulisi ainakin oppiaineen , mutta mieluiten koko tiedekunnan sisällä olla selkeät ja oikeasti noudatettavat pelisäännöt siitä , kuinka paljon ja minkälaista työtä opiskelijalta yhden opintopisteen eteen vaaditaan .
