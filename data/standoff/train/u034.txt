Tämän maailman Venäjä
− Venäjää on Suomessa tapana tarkastella yleensä hyvin suomalaisesta näkökulmasta , sanoo Moskovan suurlähettiläs Anttonen .
Viimeiset kaksi vuotta Suomen Moskovan suurlähettiläänä toiminut Matti Anttonen esitteli vierailuluennollaan Turun kauppakorkeakoulussa erilaisia näkökulmia nyky-Venäjään ja sen talouteen .
Maata tarkasteltiin sekä maailmanlaajuisesta näkökulmasta , EU-tasolla että Suomen naapuriasemasta .
Sekä Turun yliopistosta että Turun kauppakorkeakoulusta valmistunut suurlähettiläs Anttonen muistutti , että Venäjän läheiset suhteet Eurooppaan eivät ole uusi asia .
Suurlähettiläs keskittyi nykyhetkeen ja tulevaisuuteen , mutta muistutti , että vanhan idän ja lännen asetelmat on kaikkiaan syytä unohtaa , kun supervaltojen vastakkainasettelu ei enää määritä maailmaa .
Maailman suurin öljyn ja kaasun tuottaja on toistaiseksi pysytellyt WTO:n ulkopuolella .
Suurlähettiläs Anttosen mukaan Venäjällä ei ole sisäisiä paineita liittyä kauppajärjestöön .
− Venäläisessä keskustelussa kysymys kuuluu , miksi liittyä WTO:iin .
Liittymiselle ei löydy tällä hetkellä poliittista tahtoa .
Luennolla kävi ilmi , että Venäjällä on WTO:n lisäksi joissain asioissa oma erityinen asemansa maailman maiden joukossa .
Esimerkiksi ilmastokysymysten suhteen Venäjä tuntuu olevan muun maailman ulkopuolella .
Tämän lisäksi Anttonen mainitsi kehitysyhteistyön , johon Venäjä ei ole sitoutunut mitenkään .
Suurlähettiläs Anttonen korosti , että vaikka Venäjä nähdään helposti vain suurena raaka-aineiden tuottajamaana , on se itse asiassa normaali palveluyhteiskunta .
Venäjän talouden modernisoitumisesta puhuttaessa ei palvelualojen merkitystä voidakaan Anttosen mukaan korostaa liikaa .
− Puolet taloudesta on palvelualoilla .
Vähittäiskauppa tarvitsee esimerkiksi pankkeja ja vakuutusyhtiöitä sekä tietotaitoa , joiden on sijaittava Venäjällä .
Venäjällä on palvelualoilla useita alueita , joilla se voisi kilpailla , jos palvelualat vain miellettäisiin tärkeiksi .
Esimerkiksi itä−länsi-kuljetuksissa on mahdollisuuksia , joita ei käytetä .
Anttonen arvioi tiistaina , että Venäjän talouden modernisoituminen on todellinen seuraava askel , vaikka viimevuotinen tullisopimus Ukrainan ja Kazakstanin kanssa hidastaa kehitystä .
Suomen ja Venäjän kahdenvälisten suhteiden osalta Anttonen teilasi puheet , joiden mukaan suomalaiset ovat unohtaneet Venäjän .
Suurlähettiläs kehui alueellisen yhteistyön Suomen ja Venäjän lähialueiden välillä olevan monessa mielessä esimerkillistä .
− Muut EU-maat voisivatkin hyvin ottaa yhteistyöstä mallia suhteissaan omiin itänaapureihinsa .
Moskovan suurlähettiläs luennoi Turussa tiistaina 6.4. osana Turun kauppakorkeakoulun kansainvälisen liiketoiminnan The Development of EU-Russia Economic Relations -intensiivikurssia .
Anttonen muistutti kuulijoille , että Venäjän markkinat ovat tärkeitä suomalaisille alueellisille palvelusektorin brandeille .
Myös viisumiasioiden hyvin hoitaminen on tärkeää , sillä venäläiset matkustelevat paljon Suomessa ja Euroopassa , kuluttavat rahaa ja ostavat kiinteistöjä .
