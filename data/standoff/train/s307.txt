Potenssi testaa - luentosalit
Luentosali on opiskelijan paras ystävä .
Niissä haaveillaan , opitaan , nukutaan , juhlitaan , noustaan , lasketaan , korjataan , riidellään , rakastellaan ja nauretaan - saattaapa jossakin b-luokan salissa päästä harrastajateatterin luentonäytelmää seuratessa epätoivon kyynelkin .
Tässä Potenssin syväluotaavassa artikkelissa tutustutaan Yliopistonmäen isoimpiin saleihin ja selvitetään , missä saleissa ja millaisilla luennoilla kannattaa aikaansa viettää .
Testit suoritettiin 1-2 -henkisellä mittausryhmällä aidoissa luento-olosuhteissa ympäristöä häiritsemättä .
Jokainen luentoviihtyvyyteen vaikuttava tekijä pyrittiin havaitsemaan ja mittaamaan .
Mittausdatan analysointia suoritettiin pitkään ja hartaasti ja vain parhaita mittauspisteitä käytettiin tämän artikkelin teossa .
Lähes puolueettoman arvostelun ylivoimaiseksi voittajaksi päätyi Quantumin auditorio , jonka mukavuus kyettiin havaitsemaan kaikilla mittareilla .
Muut testin salit olivat joko hyviä , välttäviä tai suorastaan ala-arvoisia .
Quantumin auditorio
Sijainti : Quantum
Luento : Kalevi Kokon " Fysiikka 2 "
Huolitellun aulan vierestä löytyvä niinikään huoliteltun auditorion ulkoasu hivelee silmää .
Bunkkerimaiset betonielementtiseinät yhdistettynä taiteelliseen puurimastoon käyvät mielenkiintoista arkkitehtonista dialogia .
Hyvin sijoitetut valoisat ikkunat lisäävät viihtyvyyttä ja ikkunoista näkyvät Ylioppilastalot muistuttavat luennolla istuvaa kodin lämmöstä .
Quantumin auditorion pöytiä ei voi kuin ylistää .
Pöydällä on tilaa mielin määrin , luentolehtiön ja penaalin lisäksi pöydälle mahtuu helposti kahvikuppi ja pieni läppärikin .
Etureuna on nojausystävällisen pyöreä ja takareuna turvallisesti kiinni edeltävän penkin selkänojassa .
Lisäksi selkänojiin raapustetut humoristiset tekstit keventävät pitkien luentojen tunnelmaa .
Salin penkit ovat testiryhmän havaintojen perusteella yliopiston parhaat .
Penkit ovat tilavat , uskomattoman pehmeät ja mukavalla kankaalla päällystetyt .
Lisäksi korkeutta on riittävästi , eikä mukavan asennon löytäminen ole todellakaan hankalaa .
Penkkien välissä olevat käsinojat lisäävät yksityisyyden tunnetta , mahdollistavat asentojen optimoinnin ja tuovat tyylikkään ripauksen ryhtiä penkkien muuhun pehmeyteen .
Kokonaisuuden kruunaa upottavan pehmeä ja suorastaan nautinnollinen niskatuki .
Varustuksena salissa on mm. videotykki , joka tosin on ikävästi sijoitettu penkkien keskelle .
Valkokangas on valtaisa ja salin muiden toimintojen tapaan etähallittavissa salin edestä .
Takaseinältä löytyy lisäksi lasivitriinillinen vanhoja fysiikan mittalaitteita ja muuta historiallista esineistöä .
Ainoa ovi on salin takapäässä , joten luennolta on helppo poistua .
Salin kaltevuuskulma on hyvin lähellä täydellistä .
Tämän lisäksi salissa on kuuleman mukaan mahdollista päästä seuraamaan vanhempien opiskelijoiden hassunhauskoja demonstraatioita .
Kehumme : Penkkejä , kotoisuutta , mukavuutta , ihanuutta
Moitimme : Penkkien väri ja käsinojat jakavat testiryhmän mielipiteitä
Arvosana : 3-
Lainaus : " Nyt tarvitaan kaksi vapaaehtoista , sillä tässä kokeessa käytetään 96-tilavuusprosenttista etanolia . "
I
Sijainti : Päärakennus
Luento : Nimettömäksi jääneen luennoitsijan " Yhdysvaltalainen poliittinen ajattelu 1900-luvulla "
Tauno Nurmelan mukaan nimetty sali on testiryhmän hämärien muistikuvien mukaan suurten ikkunoiden ansiosta raikkaan valoisa ja avara .
Salin penkitkin lienevät lähes Quantumin löhöpenkkien veroiset .
Valitettavasti luentoa ei näkynyt eikä kuulunut ja salin ovet olivat lukossa , joten tarkempi analyysi jäi tekemättä .
Kehumme : Hyviä muistikuvia
Moitimme : Huonoa luentoa
Arvosana : Hylsy
Lainaus : Ei mitään painokelpoista
IX
Sijainti : Luonnontieteiden talo 1
Luento : Timo Vuorisalon " Maapallon geologinen ja biologinen kehitys "
Luonnontieteiden talo 1:ssä sijaitseva Jääkaappi on luentosalien mammutti .
Tähän suureen saliin mahtuu tarvittaessa suurikin määrä opiskelijoita , mutta leveytensä vuoksi salissa ei ole autiota kovin pienelläkään ihmismäärällä .
Salin jyrkkyys on koko huomioonottaen hyvää luokkaa .
Ikkunoiden koko on miellyttävä ja yhdessä salin korkeuden kanssa ne luovat saliin reippaan ilmavan tunnelman .
Ilmastointi toimii , mutta se on pääteltävissä jo lempinimestäkin - näillä luennoilla ei tule kuuma !
Pöydät ovat valitettavan kapeat ja pöydän etureunassa on ärsyttävä koroke .
Tavaroiden tippuminen kapealta pöydältä ei onneksi ole todennäköistä , sillä etummaisen penkin selkänoja on kiinni pöydän takareunassa .
Silti suurempaa pöytätilaa jää kaipaamaan .
Järjestyksestä pitäviä ilahduttaa varmasti pöytien siisti numerointi .
Salin penkit ovat kohtuullisen pehmeät , mutta lisäpehmeyttä ja -mukavuutta jää kaipaamaan .
Suuri ongelma on myös niskatuen puute , joka aiheuttaa monissa muissakin saleissa ilmenevän hiukset takana istuvan tavaroille -ilmiön mukavaan asentoon valuessa .
Penkeillä on kuitenkin mahdollista saavuttaa sangen siedettäviä asentoja .
Salissa on videotykki , valtaisa valkokangas ja varmasti riittävä määrä taulutilaa .
Taulutkin ovat ajan hengen mukaisesti tussitauluja , vaikka liitutaulujen tunnelmaa jotkut saattavatkin jäädä kaipaamaan .
Salissa on ovet sekä etu- että takapäässä , jolloin luennolta poistuminen on helppoa ja vaivatonta .
Takaovi on lähes samassa potentiaalissa Deltan toimiston kanssa , mikä lisää kyseisen poistumisreitin käytännöllisyyttä .
Luennolla esiteltiin paljon dinosauruksia ja jollain kummalla tavalla moinen tuntui sopivan tähän saliin .
Kehumme : Kokoa , näköä ja fiilistä
Moitimme : Sangen huonoa pöytäratkaisua ja mitäänsanomattomia penkkejä
Arvosana : 2+
Lainaus : " Raptoreita ! "
X
Sijainti : Luonnontieteiden talo 1
Luento : Kari Enqvistin vierailuluento " Kosmologian mekanismit "
Jääkaapin yläpuolella sijaitseva pakastin on lempinimensä ansainnut .
Sali muistuttaa mittasuhteiltaan jenkkikaapin pakastinta ja siellä on hyytävän kylmä .
Huippuunsa säädetyn ilmastoinnin jäähdytys pureutuu opiskelijaan ja pitää virkeänä , vaikka kuinka yrittäisikin kääriytyä toppatakkiinsa .
Lisäksi sali aiheutti järjettömällä korkeudellaan epämukavuutta korkeanpaikankammoiselle testiryhmälle .
