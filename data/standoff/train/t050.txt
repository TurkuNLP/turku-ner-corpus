Näinkö tässä kävi : Euromaista liittovaltio puolivahingossa
Euroopan unioni joutuu käyttämään velkamaiden pelastukseen epätavallisen järeitä toimia .
Unionin perusluonne on samalla muuttumassa .
Euromaista on tulossa liittovaltio kuin puolivahingossa .
Euroalueen johtajien sopiman Kreikan toisen pelastuspaketin yhteydessä tehtiin merkittäviä rakenteellisia muutoksia euroalueen väliaikaisen rahoitusvakausvälineen ERVV:n toimintavaltuuksiin .
Muutokset koskevat myös heinäkuussa 2013 voimaan astuvan pysyvän vakausmekanismin ( EVM ) toimintaa .
ERVV ja EVM voivat Valtioneuvoston tiedotteen mukaan vastaisuudessa käyttää ennakoivaa varautumista kriisien hallitsemiseksi samaan tapaan kuin Kansainvälisen valuuttarahaston IMF:n vastaavat mekanismit .
Vakausvälineille annetaan lupa pääomittaa pulassa olevia pankkeja .
Lisäksi vakausvälineet voivat vastedes toimia joukkovelkakirjalainojen jälkimarkkinoilla , jos euroalueen keskuspankki EKP arvioi rahoitusmarkkinoiden vakauden olevan uhattuna .
Joukkovelkakirjojen ostoon tarvitaan kaikkien EKP:n jäsenmaiden suostumus .
Muutoksia perustellaan tarpeella pienentää maasta toiseen leviävien kriisien todennäköisyyttä .
" Kyseessä on Euroopan valuuttarahasto "
Brysselissä sovitut uudistukset tekevät vakausvälineistä kuin eurooppalaisen version IMF:stä , arvostettu saksalainen Spiegel-lehti kirjoittaa artikkelissaan .
ERVV:n uudet valtuudet merkitsevät , että kehitys kohti Euroopan valuuttarahastoa on selkeästi saatu alulle .
Ennakoivan luoton myöntäminen maille , joiden epäillään joutuvan pulaan , sekä pankkien pääomittamisoikeudet ovat merkittäviä askelia kohti euromaiden yhteistä talouspolitiikkaa .
– Olemme sopineet Euroopan valuuttarahaston pohjan luomisesta , Ranskan presidentti Nicolas Sarkozy riemuitsi Spiegelin mukaan .
Lehden mukaan jopa Saksan liittokansleri Angela Merkel , joka on pitkään vastustanut ideaa Euroopan valuuttarahastosta , myönsi , että " vertauksen Kansainväliseen valuuttarahastoon voi kyllä tehdä " .
" Yhteisvaluutta ei toimi ilman yhteistä talouspolitiikkaa "
Useat asiantuntijat ja johtavat taloustieteilijät ovat sanoneet euroalueen kriisin johtuvan rakenteellisista valuvirheistä .
Tällä tarkoitetaan sitä , että alueella on yhteinen valuutta- ja rahapolitiikka , mutta finanssi- ja talouspolitiikka on jokaisen maan oma .
New Yorkin yliopiston taloustieteen professori Nouriel Roubini kirjoitti vastikään , että vaihtoehtoina ovat tiukempi taloudellis-poliittinen yhdentyminen , käytännössä liittovaltio , tai päätyminen sekavaan kriisitilaan ja lopulta euroalueen hajoamiseen .
Brysselin kokouksessa valuvirheitä alettiin korjata suuntaan , jonka päässä voi häämöttää Euroopan liittovaltio .
– Tämä on tietysti iso muutos EU:n aikaisempaan tilanteeseen nähden .
Mukaan tulee samanlaisia käytännöllisiä instrumentteja kuin IMF:llä , kuten esimerkiksi interventiovalmiudet , Helsingin yliopiston Eurooppa-tutkimuksen verkoston johtaja Juhana Aunesluoma sanoo .
Aunesluoman mukaan sisämarkkinayhdentymisen rajat ovat tulleet vastaan , ja lisäintegraation mahdollistamiseksi järjestelmää nyt muutettiin .
Viimeksi kuluneen vuoden aikana integraation syventämisestä talouspolitiikan puolelle on alettu puhua enemmän .
– Pikku hiljaa on kypsytty ajatukseen , että talouspolitiikan puolelle on rakennettava samankaltaista kansallisvaltioiden suvereniteetin luovuttamista , jota ulkomaankaupan ja valuuttajärjestelmän puolella on ollut jo aiemmin , Aunesluoma sanoo .
" Aiempaan ei ole paluuta "
Juhana Aunesluoma pitää hyvin epätodennäköisenä , että kriisejä edeltävään aikaan olisi enää paluuta .
Vaikka tilanne saataisiin rauhoitettua ja purettua hallitusti , kukaan ei haluaisi ottaa riskiä , että kriisi toistuisi .
– Ei varmasti haluta ottaa uusiksi sitä , mitä viimeisen parin vuoden aikana on tapahtunut .
Sen estäminen edellyttää uusia mekanismeja , joilla pystytään entistä aikaisemmin puuttumaan esimerkiksi holtittomaan velkaantumiseen ja valtioiden verotusjärjestelmiinkin , Aunesluoma sanoo .
Kriisi voidaan nähdä jopa oppituntina .
EU:n talousjärjestelmä joutui ensimmäistä kertaa kovaan testiin , joka paljasti järjestelmän virheet .
– Järjestelmän riskit eivät realisoituneet niin kuin odotettiin .
Nyt on käyty empiirinen testi läpi ja todettu , että ilman yhteistä finanssipoliittista kykyä koko rakenne on epävakaa .
Laajempi yhdentyminen toisi mukanaan myös poliittista vastustusta , kun kansallisvaltiot joutuisivat luopumaan itsemääräämisoikeudestaan .
– Integraatiota vastustetaan periaattellisista syistä .
Käytännössähän tässä rajoitetaan kansallisvaltioiden suvereniteettia talouspolitiikan puolella , Aunesluoma toteaa .
" Euroopasta tulee Saksan johtama imperiumi "
Brittiläisen Telegraph-sanomalehden johtavan poliittisen kommentaattorin Peter Obornen mukaan euromaiden päätöksen merkityksellisyyttä ei voi korostaa liikaa .
Hänen mukaansa vakausvälineen valtuuksien valtavalla laajentamisella on otettu ratkaiseva askel kohti talouspoliittista unionia .
– Viime viikon torstai tulee näyttäytymään käännekohtana , jonka jälkeen euroalue lakkasi olemasta kansallisvaltioiden joukko .
Sillä tulee olemaan yksi talouspoliittinen hallitus , yksi valuutta ja yksi yhteinen ulkopolitiikka .
Integraatio tulee olemaan niin täydellistä , että vauraampien maiden veronmaksajien odotetaan maksavan heikkojen ja epäonnistuvien EU-maiden hyvinvointijärjestelmät ja eläkerahastot , hän kirjoittaa .
Obornen näkemyksen mukaan Etelä-Euroopan maiden taloudellinen itsemääräämisoikeus tullaan tuhoamaan ja maista tehdään ainoastaan raaka-aineita tuottavia ja lopputuotteita ostavia vasallivaltioita .
Saksalle pelastuspaketit ovat viimeisen sentinkin arvoisia , sillä ne takaavat markkinat saksalaisille tuotteille .
Saksa on yhä lähempänä saavuttaa Otto von Bismarckin unelman Euroopan laajuisesta taloudellisesta imperiumista , Oborne kirjoittaa .
Helsingin yliopiston Juhana Aunesluoma kommentoi Obornen ajatuksia sanomalla , että ne ovat provokaatioksi tarkoitettu heitto , jossa on kuitenkin osa totuutta .
– Eihän se ihan mahdotonta olisi , että kävisi näin .
Se olisi ison talousmaantieteellisen muutoksen lopputulos .
Ajatus Etelä-Euroopasta pohjoisen raaka-aineaittana ei ole mikään uusi näkemys .
– Tämä ajatus on ollut olemassa jo ainakin sata vuotta .
Se on toki aika kolonialistinen näkökulma .
