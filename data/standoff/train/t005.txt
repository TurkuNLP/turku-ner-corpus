Rankka väite : Viranomaiset ovat lisänneet pitkäaikaistyöttömyyttä
Liian hitaat päätökset ja niiden toimeenpano ovat johtaneet pitkäaikaistyöttömyyden kasvuun .
Koko työttömyyden rakenne on muuttunut , kun tukityöllistämisessä on epäonnistuttu , väittää tutkimusjohtaja Heikki Räisänen työ- ja elinkeinoministeriöstä .
Kokonaistyöttömyys laskee , mutta krooninen työttömyys pahenee .
Palkansaajajärjestö SAK:n mukaan pitkäaikaistyöttömien määrä on jämähtänyt 55 000 henkilöön .
Työ- ja elinkeinoministeriön tutkimusjohtaja Heikki Räisäsellä on rankka väite : viranomaistoimet ovat lisänneet pitkäaikaistyöttömyyttä .
Räisäsen mukaan suhdannepoliittiset toimenpiteet olivat taantuman aikaan liian vaatimattomia ja ne tulivat liian myöhään .
– Siihen on tietysti monia syitä .
Budjettirajoite on yksi , kun työllistämistoimenpiteet ovat kalliita .
Räisäsen mukaan poliitikot ovat myös turhan toiveikkaita tulevaisuuden suhteen .
– Katsotaan , että tilanne kääntyy kuitenkin paremmaksi , eikä olla valmiita nostamaan toimenpiteiden volyymia niin paljon kuin olisi tarpeen .
– Aktivointitoimenpiteitä nostetaan liian varovaisesti , ja ne saavuttavat huippunsa siinä vaiheessa , kun niitä pitäisi jo laskea talouden lähdettyä kasvuun .
Pitkäaikaistyöttömyys pitää välttää
Heikki Räisäsen mukaan ongelma johtuu päätöksenteko- ja toimeenpanoviiveestä .
– Vaikka tilanne nähdään jo etukäteen , siihen ei pystytä optimaalisesti reagoimaan .
Työllistämistoimenpiteiden viivästyminen iskee erityisen rankasti juuri pitkäaikaistyöttömyyteen .
Vaikka toimenpiteisiin ryhdyttäisiin , ne eivät välttämättä auta ollessaan myöhässä .
Räisänen sanoo , että pitkäaikaistyöttömien työllistyminen toimenpiteiden jälkeenkin on heikkoa .
Tämän vuoksi tärkeää olisi ryhtyä työllistämistoimenpiteisiin ennen kuin työttömyydestä uhkaa tulla pitkäaikaista .
– Poistumaa pitkäaikaistyöttömyydestä on hankala kiihdyttää .
Työttömyys ei ole luonnonlaki
Päätöksenteko- ja toimeenpanoviiveet eivät ole ylitsepääsemättömiä esteitä .
TEM:n Räisänen nostaa esimerkiksi tuoreen hallituksen ja eduskunnan toiminnan .
– Hallituksen vaihdoksen yhteydessä tehty työvoimapolitiikan lisäbudjetti oli kaikkine eduskuntakäsittelyineenkin nopeasti käytössä .
Pitkäaikaistyöttömyyden ehkäisy on tärkeää , mutta Räisänen muistuttaa , että jo syntyneeseen pitkäaikaistyöttömyyteen on pystytty ajoittain puuttumaan .
– 90-luvun loppupuolella oli erikoinen tilanne , jolloin rakenteellinen työttömyys laski nopeammin kuin kokonaistyöttömyys .
– Silloin oli uusia työllistämistoimenpiteitä , ja työvoimankysyntä kehittyi useita vuosia myönteisesti .
Se alkoi vaikuttaa myös vaikeammin työllistyviin ihmisiin .
Räisänen muistuttaa , että työttömyys ei ole luonnonlaki .
– Julkisella politiikalla ei voida juuri vaikuttaa siihen , kuinka paljon työttömyyttä on , mutta sillä voidaan olennaisesti vaikuttaa siihen , kuinka pitkäkestoista se on .
– Pitkäaikaistyöttömyys on seurausta talouden taantumasta , ja siihen ei ole pystytty riittävästi pureutumaan .
