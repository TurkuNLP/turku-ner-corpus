HS : Valio haastoi Olvin ja Poutun käräjille
Maidonjalostaja Valio on haastanut virvoitusjuomayhtiö Olvin sekä lihanjalostaja Poutun oikeuteen tavaramerkkiriidoista , Helsingin Sanomat kertoo .
Kiista liittyy Olo- ja Onni-nimien tavaramerkkien oikeuksiin .
Olvi on rekisteröinyt Raikas Kevyt Olo -tavaramerkin kivennäisvesien , hedelmätuoremehujen ja hedelmäjuomien myyntiin , mutta Valion mukaan tavaramerkkiä ei ole käytetty viiteen vuoteen .
Valio haluaa itsekin myydä juomia Olo-merkillä , mutta Patentti- ja rekisterihallituksen mukaan Olvin rekisteröimä nimi estää sen .
Valiolla on jo muun muassa Olo-ruoansulatusjogurtteja .
Olvin vastauksen mukaan se on valmistanut Kevyt olo -kivennäisjuomia yli kymmenen vuoden ajan , ja Kevyt olo on sille merkittävä tuoteperhe .
Asian oikeuskäsittely alkaa ensi vuonna Helsingin käräjäoikeudessa .
Poutun kanssa Valiolla on riitaa Onni-tavaramerkistä .
Pouttu on rekisteröinyt Onni-nimen lihanjalosteilleen , mutta myös maito ja maitotuotteet kuuluvat tavaramerkin alaisuuteen .
Valion mukaan myöskään Onni-tavaramerkkiä ei ole käytetty viiteen vuoteen .
Pouttu ei ole vielä vastannut käräjäoikeudelle asiaan liittyen .
Valio sanoo , että se haluaisi ratkaista asian ilman oikeudenkäyntiprosessia .
Valion lakiasioista vastaava Kyösti Parttimaa kertoo Helsingin Sanomille , että Valio haluaa käyttää merkkejä vain kategorioissa , joissa muu valmistaja ei käytä samaa merkkiä .
Valio ei siis halua estää Olvia käyttämästä Olo-nimeä tai Pouttua käyttämästä Onni-nimeä .
