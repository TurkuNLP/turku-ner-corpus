Ylempi AMK-tutkinto tunnetaan huonosti työelämässä
Ylemmän ammattikorkeakoulututkinnon huono tunnettuus vaikeuttaa tutkinnon suorittaneiden etenemistä uralla .
– Ylemmän AMK-tutkinnon suorittaneet joutuvat työnhakutilanteissa usein selittämään tutkinnon laajuutta , sisältöä ja vastaavuutta maisterin tutkintoon nähden , koulutuksen tunnettuutta selvittäneet Loretta Galli ja Sakari Ahola Turun yliopiston koulutussosiologian tutkimuskeskuksesta toteavat .
Tulokset selviävät keskuksen juuri ilmestyneestä julkaisusta Elinikäiset oppijat lähikuvassa – Kokemuksia ja näkemyksiä ylemmistä ammattikorkeakoulututkinnoista .
Vaikka jatkotutkintokokeilut alkoivat jo vuonna 2002 , kaikki eivät vielä näytä tietävän millaisesta ja minkä tasoisesta koulutuksesta on kyse .
Ylempi AMK-tutkinto antaa virkoihin saman kelpoisuuden kuin maisterin tutkinto , mutta yksityisellä sektorilla tilanne on mutkikkaampi .
Tutkinto saatetaan mieltää samantasoiseksi AMK-perustutkinnon kanssa .
Huonon tunnettuuden lisäksi omaleimaiset tutkintonimikkeet aiheuttavat ongelmia .
Ne eivät vertaudu yliopistojen tuttuihin kandidaattiin ja maisteriin .
Osin jopa harhaanjohtavat nimikkeet hankaloittavat työnhakua , kun työnantajalle pitää juurta jaksaen selittää , mistä on kyse .
Työnhakuun liittyvistä ongelmista ja huonosta tunnettuudesta huolimatta suurin osa Gallin ja Aholan haastattelemista ylemmän AMK-tutkinnon suorittaneista oli kuitenkin onnistunut etenemään urallaan .
Koulutus oli myös vastannut haastateltujen odotuksia .
He olivat tyytyväisiä koulutuksen työelämäläheisyyteen , laadukkaaseen opetukseen sekä omaan ammatilliseen kehittymiseensä .
Koulutuksen vaatimustasoa pidettiin korkeana mutta sopivana .
Samat aiheet toistuivat myös kehittämisehdotuksissa , mikä kertoo uuden tutkinnon asiakaskunnan erilaisista koulutuskokemuksista ja -odotuksista sekä koulutusohjelmien tasoeroista : jossain on onnistuttu hyvin , toisaalla on vielä kehitettävää .
Kaikki haastatellut olivat sitä mieltä , että ylemmästä AMK-tutkinnosta tulisi tiedottaa enemmän työelämän suuntaan .
Tutkinnon erityispiirteitä ovat muun muassa työelämäläheisyys ja työelämän kehittämisnäkökulma .
Koulutus on käytännönläheistä , työn ohella suoritettavaa , ja esimerkiksi opinnäytetyön kehittämistehtävä tehdään omaan työpaikkaan liittyvästä ongelmasta .
Gallin ja Aholan tutkimuksessa kävi kuitenkin ilmi , että työantajat harvoin tietävät tästä mahdollisuudesta , ja aloite koulutukseen hakemisesta tulee yleensä opiskelijalta itseltään .
– Tunnettuusongelma tulee varmasti helpottumaan myös itsellään tutkinnon aseman vakiintuessa , kun yhä useampi työnantaja tutustuu uuteen koulutusmuotoon , tutkijat arvioivat .
Samoin kävi aikoinaan ammattikorkeakoulututkintojen kanssa .
Ylemmän tutkinnon suorittaneet ovatkin nyt " esimerkkityöllistyjiä " ja viitoittavat tietä uusille opiskelijoille ja tutkinnosta valmistuville .
