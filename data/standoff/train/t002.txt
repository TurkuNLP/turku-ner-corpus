Maailmantalous matkalla uuteen kuiluun
Maailmantalous on ajautunut pienen hengähdystauon jälkeen uuteen epävarmuuden aikaan .
Ongelmia on nyt joka suunnalla – niin Euroopassa , Yhdysvalloissa kuin Aasiassakin .
Maailmantalous näytti jo pääsevän kuiville vuoden 2008 finanssikriisin aiheuttamasta kaaoksesta .
Viime päivien tapahtumat osoittavat , että globaalitalouden tila on kaikkea muuta kuin hyvä .
Yhdysvaltain kongressin löytämä velkakattosopu synnytti maanantaina markkinoille hetkeksi hyvän meiningin .
Vire lopahti , kun Yhdysvaltain ostopäällikköindeksin ISM:n kerrottiin vajonneen heinäkuussa lukemaan 50,9 .
Ekonomistit olivat povanneet teollisuustuotannon kehitystä kuvaavalle indeksille lukua 54,5 .
Heinäkuun luku oli alhaisin kahteen vuoteen .
Alle 50 pisteen lukema merkitsisi jo tuotannon supistumista .
– ISM-indeksin selvä lasku herättää muiden jo aikaisemmin heikentyneiden indikaattoreiden kanssa pelkoja , että talouden hidastuminen on muutakin kuin vain tilapäisistä häiriöistä johtuvaa , Nordea arvioi katsauksessaan .
Yhtä huonoja olivat uutiset Euroopasta ja Aasiasta .
Euroalueen ostopäällikköindeksi laski heinäkuussa 50,4:ään eli alimmilleen sitten lokakuun 2009 .
Euroopan ja Yhdysvaltain talouksien mataessa vuoden 2008 jälkeen maailmantalouden veturina on toiminut Kiina .
Nyt senkään tilanne ei ole pelkästään valoisa : teollisuustuotannon kehitystä kuvaava indeksi putosi heinäkuussa alimpaan pistelukuun sitten syyskuun 2009 .
Tuplataantuman huoli kasvaa
Talousuutistoimisto Bloombergin mukaan teollisuuden huonot näkymät nostavat huolta " kaksoistaantumasta " eli uudesta maailmanlaajuisesta alamäestä .
– Luvut ovat lisänäyttöä siitä , että maailmantalouden kasvu hidastuu sekä jyrkästi että laajalla rintamalla , analyysiyhtiö Capital Economicsin ekonomisti Andrew Kenningham sanoi Telegraph-lehdelle .
Britanniassa teollisuuden näkymät ovat vielä huonommat kuin euroalueella : ostopäällikköindeksi on pudonnut jo alle 50 pisteen .
Nordean mukaan " erityisen huolestuttavaa nyt julkaistuissa luvuissa on eteenpäin katsovien uusien tilausten vielä pääindeksiäkin selvempi lasku , mikä ennakoi indeksin heikkouden jatkuvan " .
– Britanniassa on nähtävissä jotain muuta kuin vain pieniä paikallisia ongelmia .
Maailmantalouden kasvu on hidastunut ja kotimainen kysyntä alentunut .
Se on melkoisen myrkyllinen yhdistelmä , Commerzbankin ekonomisti Peter Dixon sanoi uutistoimisto Reutersille .
USA:n tuotantoluvut " sokeeraavia "
Yhdysvalloissa ongelmia on teollisuuden ohella kysyntäpuolella .
Maan kauppaministeriö kertoi tiistaina , että maalle erittäin tärkeä yksityinen kulutus lähti kesäkuussa laskuun ensimmäisen kerran melkein kahteen vuoteen .
Toisella neljänneksellä kansantuotteen kasvuvauhti hidastui 1,3 prosenttiin , kun ekonomistit olivat odottaneet 1,8 prosentin kasvutahtia .
Ministeriö alensi ensimmäisen neljännen kasvuvauhtiarvionsa 1,9 prosentista 0,4 prosenttiin .
Luvut olivat " sokeeraavia " , Solaris Asset Management -sijoituspäällikkö Tim Ghriskey sanoi Britannian yleisradiolle BBC:lle .
Markkinat odottavat nyt jännityksellä perjantaina julkistettavia tilastoja uusista työpaikoista Yhdysvalloissa .
Velkasopu hidastaa kasvua
Yhdysvaltain velkakattosopimuksen pääpaino on liittovaltion menojen leikkauksessa , eikä tulojen nostossa veroja korottamalla .
Talousnobelisti Paul Krugman pitää tätä linjaa " katastrofina " .
Menoleikkaukset lisäävät työttömyyttä ja jarruttavat talouskasvua .
Reutersin haastattelemien asiantuntijoiden mukaan vuosikymmenen kestänyt väärä talouspolitiikka on riistänyt päätöksentekijöiltä keinot , joilla maailman suurin talous saataisiin kasvun syrjään kiinni .
– Nyt näemme , millaista budjetin tasapainotus todella on .
Se ei tule olemaan kaunista katsottavaa kansantalouden näkökulmasta , kanadalaisen Gluskin Sheffin pääekonomisti David Rosenberg sanoi Reutersille .
– Addikti on nyt saanut uuden annoksensa .
Silti se on edelleen addikti – ja vielä toivoton sellainen .
On päivänselvää , että vaje ei ole hallinnassa , sanoi puolestaan brittiläisen T1ps-sijoitusyhtiön perustaja Tom Winnifrith .
Eurooppalaisen velkapommin purku ei sekään ole vain läpihuutojuttu .
Monessa Etelä-Euroopan maassa julkinen velka on kestämättömällä tasolla , ja maassa kuin maassa 2009 lamaa torjuttiin ottamalla lisää lainaa .
Moni maa on jo syönyt velkaantumisvaransa .
Teollisuusmaiden järjestö OECD arvioi , että Kreikalta menee kokonainen sukupolvi ennen kuin velka on saatu hallintaan .
Kiina varoittaa USA:n velan " räjähtävän "
Yhdysvaltain liittovaltion suurin lainanantaja on Kiina , jonka jättimäisestä valuuttavarannosta noin 70 prosenttia on dollarimääräisiä sijoituksia .
Kommunistisen Kiinan virallinen People's Daily -lehti kommentoi tiistaina julmasti Yhdysvaltain velkakattosopua .
Maailma odottaa nyt Yhdysvaltain laittavan taloutensa ojennukseen , lehti kirjoitti .
– Valtion on perheiden tapaan elettävä tulojensa mukaan .
Oli kyse sitten Yhdysvaltain kaltaisesta suuresta maasta tai Kreikan kaltaisesta pienestä maasta , sen on lopetettava ylellinen elämäntapansa ja palattava tiukkaan taloudenpitoon , jos se ei halua kansallisen velan paisuvan kestämättömälle tasolle ja räjähtävän .
– Niin kipeää kuin se tekeekin , vajeen pienentäminen merkitsee , että amerikkalaiset saavat lautasilleen aiempaa vähemmän .
Olisi kuitenkin erittäin itsekästä ja katastrofilla leikkimistä , jos Yhdysvallat jatkaisi linjallaan ja jättäisi lapsilleen 20 000 miljardin , tai vieläkin suuremman , velkataakan .
