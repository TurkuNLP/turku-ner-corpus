Yhteisöllisyys muuttui puheista tiedepäiväksi
Suomen kielen oppiaineessa järjestettiin opiskelijoiden ja henkilökunnan yhteinen tiedepäivä , jossa tutustuttiin ajankohtaiseen tutkimukseen .
− Keskiajalta lähtien yliopistot ovat olleet tiedeyhteisöjä , ja nykyäänkin puhutaan kauniita sanoja yhteisöllisyyden tärkeydestä .
Tiede on juuri se asia , joka meitä yhdistää , pohjusti tiedepäivän avaussanat lausunut professori Kaisa Häkkinen .
Suomen kielen oppiaineessa assistenttiporras on tarttunut konkreettisesti yhteisöllisyyden lisäämiseen .
Ensimmäiseksi käytännön keinoksi kävi oppiaineen oma tiedepäivä .
Opiskelijoiden , opettajien ja henkilökunnan yhteinen tapahtuma toi päivän mittaan luentosaliin kuultavaksi useita tieteellisiä esitelmiä .
Opiskelijat esitelmöivät esimerkiksi pro gradu -tutkielmiensa aiheista , ja henkilökunta esitteli ajankohtaisia kielentutkimuksen teorioihin ja käytännön tutkimustyöhön liityviä asioita .
Kaisa Häkkinen korosti tilaisuuden olevan tieteellisen esiintymisen harjoittelua omassa , turvallisessa ympäristössä .
− Tieteentekoon kuuluu julkinen esiintyminen , ja ensimmäiset esiintymiset voivat olla aika epävarmoja .
Täällä saa myös palautetta , toisin kuin isoissa tilaisuuksissa .
Lehtori Tommi Kurki ja professori Kaisa Häkkinen kertoivat , että tutkimuksessa ajankohtaiset murteet ja kielen variaatio kiinnostavat myös suurta yleisöä .
Tiedepäivä tutustutti tämän hetken tutkimukseen sekä siihen , mitä tutkimuksessa on tapahtunut , kun aineisto ja menetelmät ovat päivittyneet .
− Ajankohtaisia asioita tutkimuksessa juuri nyt ovat kielen variaatio ja murteet sekä niihin kohdistuvat ennakkoluulot ja asenteet , Häkkinen kertoi .
Muita oppiaineen näkyviä tutkimusaloja ovat suomi toisena kielenä -tutkimus sekä Agricolan kieleen liittyvä tutkimus .
Suomen kielen tiedepäivään liittyvä posterinäyttely on esillä Fennicumin aulassa 20.4.−27.4.2010 .
