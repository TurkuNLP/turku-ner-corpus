Mikael Agricolan Psalttari tutustuttaa suomen kielen historiaan
Keskiviikkona 7.4. julkistettiin Kaisa Häkkisen toimittama Mikael Agricolan Psalttarin uusi laitos .
Psalttari eli Psalmien kirja on kristikunnan vanhin ja ahkerimmin käytetty rukouskirja .
Psalmeja on arvostettu hengellisen sisältönsä lisäksi runotaiteena .
Teksti tulee nyt neljän ja puolen vuosisadan takaa uudistettuna kaikkien suomalaisten ulottuville .
- Agricolan ajan suomen kieli ei välttämättä avaudu nykysuomalaiselle lukijalle helposti .
Eräs esteistä on Agricolan vaihteleva kirjoitustapa , joka poikkeaa nykysuomen selkeästä oikeinkirjoitusjärjestelmästä , Häkkinen kertoi .
Professori Häkkisen toimittama kirja on äänteiden osalta uudelleen kirjoitettu ja sisältää muun muassa selityksiä sekä laajan johdantoartikkelin .
Teoksessa on kuitenkin säilytetty Agricolan alkuperäiset sananmuodostustavat ja lauserakenteet , jotta Agricolan kielen ominaislaatu välittyy lukijalle .
Vaikka Psalttarin todellisesta suomentajasta ei ole täysin varmaa tietoa , näkyy Agricolan panos erityisesti esipuherunossa .
Siinä luetellaan muinaisten suomalaisten epäjumalia ja kerrotaan pakanallisista palvontamenoista .
Kyseinen runo on suomalaisen uskontotieteen vanhin ja usein siteerattu lähde .
Häkkinen näkee , että kirjan käyttö tulee olemaan ahkeraa erityisesti kirkon piirissä , papeilla ja kirkkohallituksella .
Kirjasta on iloa kuitenkin myös tavalliselle ihmiselle .
- Kirja rohkaisee muun muassa koululaisia kurkistamaan , miltä Agricolan kieli näyttää , sanoi Häkkinen .
Kaisa Häkkinen toimii Turun yliopistossa suomen kielen professorina .
Häkkisen kiinnostus Agricolaa kohtaan alkoi kasvamaan 1980-luvulta lähtien , jolloin hän toimi Åbo Akademissa opettajana .
- Kirjakielen synty ja Agricola ovat jotakin , mitä ei voi välttää .
Agricola on suomen kielen kulmakivi .
Agricolatutkimus on Häkkisen mukaan omiaan Turun yliopistolle .
- Aihetta on hyvä tutkia täällä , koska Turun yliopistossa on olemassa Agricolantutkimuksen perinne jo 1900-luvun alusta alkaen .
Julkaisu ilmestyi suomen kielen ja suomalais-ugrilaisen kielentutkimuksen yhteisessä julkaisusarjassa Wanhan suomen arkisto .
Mikael Agricolan ja suomen kielen päivää juhlitaan perjantaina 9.4 .
