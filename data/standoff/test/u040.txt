Mikrosiruteknologia paljasti kantasoluhoitojen syöpäriskin
Turun biotekniikan keskuksen tuore tutkimus osoittaa , että kantasolujen käyttö hoitosovelluksissa ei ole riskitöntä .
Mikrosiruteknologian avulla havaittiin , että kantasolujen laboratoriokasvatus aiheuttaa syöpään liittyviä muutoksia soluissa .
Tulokset selviävät professori Riitta Lahesmaan johtaman ryhmän tutkimuksesta , joka julkaistiin 28.3. kansainvälisesti arvostetussa tiedelehti Nature Biotechnologyssa .
Turun biotekniikan keskuksessa toimiva tutkimusryhmä keskittyy immunologiseen ja ihmisen alkion kantasolututkimukseen .
Tutkimuksessa todettiin , että kantasolujen genomissa eli perimässä tapahtuu laboratorioviljelyn aikana pieniä muutoksia .
- Yli 40 prosenttia niistä muutoksista , jotka heijastuivat solujen ilmentämiin geeneihin , liittyi syöpään , Lahesmaa kertoo .
Lisäksi tutkimuksessa havaittiin yhdessä kantasolulinjassa nk. identtiset kromosomikäsivarret ( englanniksi Loss of heterozygosity ) , joka on yleinen muutos kolmannen asteen rintasyövässä .
- Mikrosiruteknologiaan perustuvat tutkimustuloksemme olivat odottamattomia ja osoittavat , että ennen terapeuttisia sovelluksia ihmisen kantasolut tulee tutkia tarkkaan , jotta hoitojen syöpäriski voidaan minimoida , Lahesmaa painottaa .
- Tässä keskuksemme teknologiaosaaminen on kansainvälisesti tunnustettua ja korkeatasoista .
Kantasoluhoidoista odotetaan lääketieteen seuraavaa suurta mullistusta .
Ihmisen alkion kantasoluja on onnistuttu viljelemään laboratoriossa vasta vuodesta 1998 lähtien .
Kantasolut kiinnostavat lääkäreitä ja tutkijoita ainutlaatuisten ominaisuuksiensa vuoksi :
ne voivat jakaantua loputtomasti ja erilaistua elimistön jokaiseksi solutyypiksi , mikä avaa laajat sovellusmahdollisuudet niiden käyttöön mitä erilaisimmissa hoitosovelluksissa .
Kantasoluja voidaan käyttää regeneratiivisiin hoitoihin , esimerkiksi elimien ja kudosten kasvattamiseen .
Suurimmat odotukset liittyvät keskushermostosairauksien hoitoon , mutta kantasolujen kasvattaminen erilaistumattomina ja geneettisesti muuttumattomina on alan suurimpia haasteita .
Nyt tehty tutkimus osaltaan avaa uusia mahdollisuuksia ongelmien ratkaisuun .
Yhdessä muiden eurooppalaisten kantasoluryhmien kanssa tehdyn tutkimuksen toteuttamisesta olivat päävastuussa tutkimusryhmän väitöskirjatyötutkija Elisa Närvä ja tutkijatohtori Reija Autio .
Tutkimuksessa käytettiin mikrosiruteknologiaa , joka antaa mahdollisuuden analysoida kromosomeja aiempaa tarkemmin .
Turun biotekniikan keskus on Turun yliopiston ja Åbo Akademin yhteinen tutkimuslaitos , joka on Suomen suurimpia biotieteiden asiantuntijakeskuksia ja tutkimuspalvelujen tuottajia .
