Aamupala keski-Suomessa
Pirkko ja Pekka , aviopari keski-Suomessa , aloitteli aamuaan aamupalaa valmistaen , kuten he olivat tottuneet tekemään jo monet vuodet .
Syksyinen aurinko loi keittiöön lämpimän sävyn , vaikka syksy muutoin onkin kylmähkö vuodenaika .
Kristallinen sokerisirotin taittoi valoa valkeaan pöytäliinaan , ja tarkkaavaisena naisena Pirkko näki auringonvalon kauniin spektrin .
Ilmiö kesti kuitenkin niin lyhyen aikaa , ettei Pekalla ollut mahdollisuutta sen todistamiseen .
Pirkko oli vielä äskeisen näyn lumoissa , kun Pekka kysyi veistä lainaksi .
“ Ota vain ” , vastasi Pirkko hajamielisesti .
“ Se on käytännöllisesti katsottuna puhdas .
Leikkasin sillä vain kurkkua leivälle ja huuhdoin raanan alla .
Kuivasin sen lopuksi astiapyyhkeeseen . ”
Pekka tarttui veitseen , aikomuksenaan leikata sillä pätkä maksamakkaraa ruisleivälleen .
Hänen mielestään ei ollut sen kaltaisen yhdistelmän voittanutta , kun päälle sai vielä hörpätä hyvää kahvia .
Mustaa ja runsaasti sokeroitua .
Juuri kun veitsi oli osumassa pehmeään makkaraa se pysähtyi .
Pekka mietti tiiviisti äsken kuulemaansa ja kääntyi määrätietoisesti Pirkon puoleen .
“ Mitä tarkoitit kun sanoit , että veitsi on käytännöllisesti katsoen puhdas ?
Onko sitten teoriassa olemassa mahdollisuus , ettei se olisi ?
Eikö tämän kaltaisessa asiassa käytännön ja teorian tulisi olla samanlaisia ? ”
Pirkko katsoi Pekkaa hämmästynein silmin .
Kummastus levisi koko hänen kehoonsa , ja hänen oli salaa pöydän alla nipistettävä itseään todetakseen , että oli hereillä .
Hän ei pientä suun aukaisua lukuun ottamatta pystynyt muunkaltaiseen reagointiin .
Eikä saanut siihen tilaisuuttakaan kun Pekka jatkoi puhettaan .
“ Jos veitsi on teoreettisesti puhdas , voisin käytännössä helposti todistaa ettei niin ole .
Voisin ottaa sen steriilein kumihansikkain kuivaustelineestämme , ottaa bakteeriviljelyn ja saada tulokseksi kunnon kasvannaiset kasvatusmaljassa .
Veitsi voisi siis olla teoriassa puhdas , mutta käytäntö todistaisi ettei niin ole . ”
Pirkko otti pikaisen hörpyn kahviaan ja yritti nauttia sen puhtaasta mausta .
Hän ei ollut koskaan pitänyt , jos kahviin oli sekoitettu sokeria tai maitoa , kermasta puhumattakaan .
Kaikilla variaatioilla kokeiltuna , kahvi oli parasta mustana .
Jos pavut olivat vastajauhettuja , paransi se vain lopputulosta .
Tämä kahvi oli sitä mitä pitikin .
Pirkon vaatimusten mukaista , mutta nyt hän ei saanut siitä makua irti .
Pekka piti siitä huolen jatkaessaan selontekoaan ja näin vieden kaiken huomion , joka olisi ollut mahdollista jakaa muille asioille .
“ Mutta kun sanoit , että se olisi käytännöllisesti katsoen puhdas , uskoisin silloin , että sen tulisi olla jotakuinkin steriili .
Silloin voisin helposti käytännössä todistaa , edellä kuvaamallani menetelmällä , että niin oli .
Olisiko silloin kuitenkin teoriassa mahdollisuus sille ettei se olisi ?
Mielestäni kyllä , koska kuvaamallasi puhdistusmenetelmällä sitä olisi mahdoton saada lähellekään puhdasta .
Eli täten voisin teoriassa todistaa sen , että veitsi olisi edelleen likainen , vaikka olisit sen huuhtonut vedellä ja kuivannut pyyhkeeseen . ”
Pirkko huomasi tyhjentäneensä kuppinsa kuunnellessa Pekan esitelmöintiä veitsiaiheestaan .
Hän ei ollut edes huomannut tehneensä niin .
Aamuinen kahvi oli kofeiiniriippuvaiselle tuiki tärkeä .
Varsinkin jos siihen suhtautui yhtä suurella intohimolla kuin Pirkko .
Hän huomasi lievän harmistuksen aallon sisällään mutta päätti korvata tämän menetyksen nauttimalla espressonsa tuplana päivällisen jälkeen .
Pekka pyöritteli veistä kädessään mietteliään näköisenä .
Maksamakkara odotti leikkuulaudalla ruisleipäviipale vierellään .
Hänellä alkoi olla jo nälkä , joten oli aika tehdä päätöksiä .
“ Otan kaikesta huolimatta uuden veitsen , vaikka tätä onkin hieman puhdistettu .
Uusi veitsi on tiskattu astianpesukoneessa , joten se on melko puhdas .
Teoriassa ja käytännössä voisin asian todistaa olevan toisin .
Ja melko helposti , kuten äsken tein .
Kulttuurinen ja kokemuspohjainen oppiminen ovat kuitenkin antaneet minulle mahdollisuuden joissakin tapauksissa unohtaa tosiasiat ja voin käyttää tätä uutta veistä huoletta .
Ja voimme jatkaa aamupalaamme . ”
Pekka lopetti lauseensa leveään hymyyn , ja uuden veitsen kanssa jatkoi keskeytynyttä työtään maksamakkaran sekä ruisleivän kanssa .
Pirkko katsoi Pekkaa edelleen ihmeissään mutta sai pienellä vaivalla ajatuksensa kasaan ja pyysi melkein normaalilla äänellä toisen kupillisen kahvia .
