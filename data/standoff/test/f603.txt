Istun puolikkaalla sohvallani Finnet Internationalia ja jotakin jääkiekkojoukkuetta mainostava kalastajalakki päässäni .
En välttämättä tarvitsisi hattua näin sisätiloissa varsinkin kun ikkunakin on kiinni ja ulkona kurja sateen jälkeinen kalseus , mutta olen jo tottunut sen puristukseen ohimoissani ja tuntisin ehkä itseni alastomaksi , jos näkymätön hahmo nyt varastaisi hatun .
Syy , miksi se on päässäni , on jo melkein unohtunut itseltänikin .
Siivosin kai vaatekaappia .
Tai ainakin järjestelin uudelleen .
Ehkä hattu tipahti jostain pieniksi jääneiden verrytteluhousujen seasta ja iskin sen päähäni .
Tai sitten poimin sen eteisen lattialta etsittyäni paria kauan kadoksissa olleelle , sohvan selkänojan sisältä löytyneelle sormikkaalle .
Ehkä hatulla tai sen päähäni joutumisella ei ole mitään merkitystä .
Tänään olen onnellinen , sillä olen vihdoin löytämässä itseni .
Et voi tietääkään , kuinka olen sitä yrittänyt , sillä en ole tallentanut hukassa olemisesta kertovia merkintöjä .
Niistä oikein huokui päämäärättäömyys ja tietämättömyys ja tekstikin oli alkeellista kuin vuosia sitten kirjoittamani teksti .
Idea niissä kaikissa oli kuitenkin se , että ihmiset ympärilläni tietävät haluavansa kivaan sisätyöhön , ambulanssikuskeiksi , kitaranrakentajiksi , arkeologeiksi , eläinlääkäreiksi , työttömiksi pummeiksi .
Minä vain en tiennyt .
Tai tiesin toki ammattitasolla , mutten halunnut määritellä elämääni jonkun välttämättömän rahanlähteen kautta .
Koko ammatinvalintani oli järkivalinta .
Tidän , mistä pidän ja mitä haluan tehdä koko elämäni , mutta haluan tehdä sitä vain työnä .
En halua työn määrittävän koko minuuttani .
Sehän olisi julmaa .
Jos minä olisin vain ja ainoastaan opettaja , joku toinen raukka olisi vain ja ainoastaan siivooja .
Tai roskakuski .
Tai liukuhihnatyötekijä .
Haluaako kukaan tulla määriteltäväksi " siksi hiljaiseksi naiseksi , joka laittaa vispipuuroihin kansia " .
Kuka minä sitten olen ihmisenä ?
Vapaa-aikana , tänä lyhyenä tyhjänä aikana välivuoden työharjoittelun ja opiskelujen alkamisen välillä , näinä vapauden kuukausina ( on huomioitava , että vaikka puhun nykyhetkestä , olen oikeasti jo kahden viikon päässä .
Minun vapauteni alkaa nimittäin silloin kuin ahkerien ja vähemmän ahkerien koululaistenkin . ) ?
Minä olen tietenkin juureton .
Olen kasvi , joka nostaa juurensa mullasta kuin jalat ja lähtee kävelylle maailman ääriin .
Tarkemmin sanottuna se tarkoittaa tietenkin sitä , että aion pakata elämäni yhteen laukkuun ja mennä sen tarkemmin miettimättä .
Sen lisäksi , että aion mennä ulkomaanmatkoille , festareille ja kavereita tapaamaan , aion mennä kotieni ja sänkyjeni välillä kuin koira sohvan ja nojatuolin välillä : vähääkään välittämättä siitä , mille tyynylle painan pääni .
En tiedä , onko minusta siihen tai voinko koskaan vain mennä miettimättä , onko minulla kaikki tarvittava mukanani ja haluanko kenties seuraavana aamuna tehdä asiaa X , joka vaatisi esineen Y mukaan ottamista , mutta yritän parhaani .
Liian pitkälle ajatteluakin kun voi pitää jonkinasteisena sairautena .
Jos ei muuna , niin itseopittuna elämän kahlitsijana , toisissa tapauksissa jopa vapauttajana ( kun muistaa illalla ottaa avaimen , eikä joudu aamuyöllä ryömimään sisälle sammakoiden reittiä . )
Luultavasti koko itseni löytäminen on ulkopuolisen silmille enemmän hepreaa kuin kaikki julkaisematta jääneet itseni etsimiset ovat itselleni yhteensä , mutta otettakoon se riski .
Ainakin olen yrittänyt ja ainakin olen opetellut kirjoittamaan elämäntehtävääni tukevalla tietokoneella , jota voin kokonsa ansiosta kantaa mukana missä ikinä menenkin .
